(134)  གོང་མའི་རྣམ་ཐར་བསྟེན་པའི་ཆོས་དྲུག་ནི། །ཡེང་མེད་མི་རྟག་འཆི་བས་བསྐུལ་མ་བཏབ། །འཁོར་བ་སྡུག་བསྔལ་ཤེས་པས་རྒྱབ་ཏུ་བོར། །རྒྱལ་སྲིད་ལོངས་སྤྱོད་མཆིལ་མ་བཞིན་དུ་བོར། །དད་བརྩོན་རྣམ་དག་བསྟན་པའི་ཆོས་སྒོར་ཞུགས། །དགེ་བའི་བཤེས་བཙལ་ཐོས་བསམ་སྤྲོས་པ་བཅད། ། དཀའ་ཐུབ་ཆེར་སྤྱད་ལུས་སྲོག་འབེན་དུ་བཙུགས། །དེ་ལྟར་མཛད་པས་གྲུབ་པ་བརྙེས་པ་དང། །དེ་ལ་ཚད་བཙུགས་སྒྲུབ་ལ་འབད་པར་བྱ། ། གསུངས་དུས། དམ་པ་གོང་མ་རྣམས་ཀྱི་རྣམ་ཐར་རང་ལ་རྒྱུད་རྣམ་ཐར་གྱི་བཟང་པོའི་ཡོན་ཏན་འདི་དགོས་པའི་ཆོས་དྲུག་ཡོད། གང་ཡིན་ཟེར་ན། དུས་རྟག་ཏུ་སེམས་ཡེང་བ་མེད་པ་དྲན་ཤེས་བག་ཡོད་ཀྱི་སྒོ་ནས་འཆི་བ་མི་རྟག་པ་ཡང་ནས་ཡང་དུ་བསམ་སྟེ་དམ་པའི་ཆོས་ལ་བསྐུལ་མ་བཏབ་དགོས་པ་དང་གཅིགཁམས་གསུམ་འཁོར་བ་སྡུག་བསྔལ་གྱི་རང་བཞིན་འཁོར་བའི་བྱེད་སྤྱོད་གང་ལའང་ཞེན་པ་མེད་པ་རྒྱབ་ཏུ་བསྐྱུར་བ་དང་གཉིས། འཁོར་ལོས་བསྒྱུར་བའི་རྒྱལ་སྲིད་ལྟ་བུ་དང༌། ནོར་དང་ལོངས་སྤྱོད་རྣམ་ཐོས་ཀྱི་བང་མཛོད་ལྟ་བུ་ཡིན་ནའང་འདི་སྙིང་པོ་མེད་པ་བསམ་སྟེ་མཆིལ་མ་བཞིན་དུ་འབོར་བར་བྱེད་པ་དང༌། དད་པ་དང་བརྩོན་འགྲུས་རྣམ་པར་དག་པའི་སྒོ་ནས་སངས་རྒྱས་བསྟན་པའི་སྒོ་རུ་ཞུགས་ཏེ་རང་གི་རྒྱུད་ལ་ཡོན་ཏན་གོང་འཕེལ་དུ་བྱེད་པ་དང༌། དགེ་བའི་བཤེས་གཉེན་མཚན་ཉིད་དང་ལྡན་པ་གང་དུ་ཡོད་པ་དེ་ཉིད་བཙལ་ཏེ། ཆོག་ཤེས་མེད་པའི་སྒོ་ནས་ཐོས་བསམ་གྱིས་སྤྲོས་པ་བཅད་ཐུབ་པ་དང༌། ཐོས་བསམ་གྱིས་སྤྲོས་པ་བཅད་ཟིན་པའི་རྗེས་སུ་མི་མེད་དབེན་པའི་གནས་སུ་དཀའ་ཐུབ་ཆེར་བརྩོན་ཏེ་ལུས་དང་སྲོག་ཡལ་བར་དོར་ན་ཡང་ཁྱད་མེད་བསམ་ནས་འབེན་ལ་བཙུགས་ཏེ་སྒྲུབ་པ་བྱས་ན། དེ་ལྟར་མཛད་པ་ནི་སྔོན་བྱོན་གྱི་གྲུབ་པ་གོང་མ་རྣམས་དང་ཁྱད་པར་མེད་པ་ཡིན་པས་ན། དེའི་རྣམ་ཐར་ལ་ཚད་བཙུགས་ཏེ་སྒྲུབ་པ་ལ་འབད་པར་བྱ། (135)  དེ་ལས་གཞན་དོན་ཆོས་དྲུག་འབྱུང་བ་ནི། །ཐུགས་རྗེ་འབྱོངས་པས་ཉེ་རིང་མེད་པར་བརྩེ། ། རྟོགས་པ་ཚད་ཕྱིན་བདག་འཛིན་འཁྲུལ་བ་ཞིག །རྒྱུད་ཚོད་ཤེས་པས་རྟེན་འབྲེལ་ཐབས་ལ་མཁས། ། ཆོས་ཉིད་གྲོལ་བས་ཅི་སྣང་གྲོགས་སུ་འཆར། །བྱིན་རླབས་ཞུགས་པས་གཞན་སྣང་བསྒྱུར་ནུས་ཤིང༌། ། གདུལ་བྱ་དུས་བབ་དད་ལྡན་འགྲོ་བ་འདུ། །ཕྱི་ནང་རྟེན་འབྲེལ་གཅིག་ཏུ་འགྲིགས་པ་ཡིན། ། ཞེས་པ་སྟེ། གོང་དུ་བཤད་པའི་ཡོན་ཏན་དྲུག་པོ་དེ་རྒྱུད་ལ་ལྡན་ན་གཞན་དོན་རང་ཤུགས་ཀྱིས་འོང་བའི་ཆོས་དྲུག་ཡོད། གང་རེད་ཟེར་ན། རང་གི་རྒྱུད་ལ་ཐུགས་རྗེའམ་སྙིང་རྗེ་ཆེན་པོ་དེ་འབྱོངས་པས་ན་ཉེ་རིང་མེད་པ་ཐམས་ཅད་ཀྱིས་བརྩེ་སེམས་བྱས་ཏེ་འཁོར་སློབ་མ་མང་བ་དང༌། ལྟ་སྒོམ་གྱི་རྟོགས་པ་ཚད་དུ་ཕྱིན་པ་དེ་ལ་བརྟེན་ཏེ་རང་གི་རྒྱུད་ལ་འཁོར་བ་འཆིང་བྱེད་རྩ་བ་བདག་འཛིན་གྱི་འཁྲུལ་བ་ཞིག་འགྲོ་བ་དང༌། རང་གི་རྒྱུད་ཚོད་མཐོ་དམན་འདི་ཤེས་པའི་སྒོ་ནས་ཉམས་ལེན་རང་རྐྱ་ཐུབ་པ་བྱས་ན་སྤྱོད་པ་བག་ཡོད་དང་འབྲེལ་བས་ན་རྟེན་འབྲེལ་གྱི་ཐབས་ལ་མཁས་པ་དང༌། ལྟ་སྒོམ་སྤྱོད་གསུམ་གྱིས་འཛིན་པ་ཆོས་ཉིད་ཀྱི་ངང་དུ་གྲོལ་བས་ན། ཅི་སྣང་ཐམས་ཅད་གྲོགས་སུ་འཆར་བར་བྱེད་པ་ཐར་པའི་གེགས་མི་བྱེད་པ་དང༌། བླ་མའི་བྱིན་རླབས་རང་གི་རྒྱུད་ལ་ཞུགས་པས་གདུལ་བྱ་གཞན་གྱི་སྣང་བ་རང་ཤུགས་ཀྱིས་བསྒྱུར་ནུས་པ་དང༌། གདུལ་བྱ་དུས་ལ་བབ་ན་དད་ལྡན་གྱི་འགྲོ་བ་ཕར་བསྐྲད་བསྡད་ནའང་རང་ཤུགས་ཀྱིས་ཚུར་འདུ་བར་འགྱུར་པས་ཕྱི་ནང་གི་རྟེན་འབྲེལ་གཅིག་ཏུ་འགྲིགས་པ་ཡིན། (136)  དགེ་སྦྱོར་རྒྱུད་ལ་མ་ཁེལ་སྐྱོན་དྲུག་ནི། །ཉམས་ལེན་མེད་ན་ཤེས་ཀྱང་འཁོར་བར་འཁྱམ། ། འབེན་དྲུང་བཞག་ནས་གཞན་དུ་རྒྱང་མདའ་འཕེན། །ཇག་པ་ཤར་རི་ནུབ་རིར་ར་མདར་རྒྱུག །རྐུན་མ་ནགས་བྲོས་རྐང་རྗེས་བྱེ་རིར་བཅད། །ཆུས་ཁྱེར་ར་མདའ་སྐམ་ལ་རྒྱུག་པ་སྟེ། ། གྱེར་བའི་སྨྲང་ཡོད་མདོས་གཏོང་ས་མི་ཤེས། ། དེ་འདྲའི་གང་ཟག་བདེ་ཆེན་ས་དང་རིང༌། །ཞེས་པ་སྟེ། དགེ་སྦྱོར་རང་གི་རྒྱུད་ལ་གནད་དུ་མ་ཁེལ་དགེ་སྦྱོར་ལྟར་སྣང་བྱེད་ནའང་དེ་ཕན་ཐོགས་པ་མེད་པའི་སྐྱོན་དྲུག་ཡོད། གང་རེད་ཟེར་ན། རྩེ་གཅིག་པའི་ཉམས་ལེན་མེད་ན་ཤེས་བྱ་མཐའ་མང་པོ་ཞིག་ཡོད་ན། སླར་ཡང་ཁམས་གསུམ་འཁོར་བ་འཁྱམ་བྱེད་ཀྱི་རྒྱུ་མ་གཏོགས་གཏན་ནས་མེད། མདའ་འཕེན་པ་ལ་འབེན་འདི་ངོས་བཟུང་དགོས་རྒྱུ་རེད། དེ་མིན་འབེན་རང་གི་དྲུང་དུ་བཞག་ནས་མདའ་རྒྱང་རིང་པོ་ལ་འཕངས་ན་མདའ་ཡིས་འབེན་ཕུག་ཐུབ་ཀྱི་མ་རེད་དུས། དཔེ་དེ་ལྟ་བུ་རང་རྒྱུད་ཀྱི་ཉོན་མོངས་པའི་འཆིང་བ་མི་གྲོལ་བ། ཐག་རིང་ས་ལ་ཕ་མིག་ལྟོས་བྱེད་བསྡད་ན་ཕན་པ་མེད། ཇག་པ་ཤར་རི་ནས་འགྲོ་ཡི་ཡོད་ན་ནུབ་ནས་ར་མདའ་རྒྱུག་བསྡད་ན་ཇག་པའི་ནོར་ཚུར་ལོན་རྒྱུ་མ་རེད་དུས༌། དཔེ་དེ་བཞིན་དུ་ཉོན་མོངས་དུག་ལྔ་རང་གི་རྒྱུད་ལ་ཇག་པ་ཞུགས་བཞིན་དེའི་གཉེན་པོ་མ་བསྟེན་ན་དེ་དང་འདྲ་བ་ཡིན། རྐུན་མ་ནགས་ལ་བྲོས་སོང་ན་རྐང་རྗེས་ཆུ་ཁའི་བྱེ་མ་ལ་བཅད་བསྡད་ན་རྐུ་མ་ངོས་བཟུང་རྒྱུ་མ་རེད། དཔེ་དེ་བཞིན་དུ་རྣམ་གཡེང་དང་འདུ་འཛིའི་རྐུ་མ་སེམས་ལ་ཞུགས་འོང་ན་ངོས་མ་བཟུང་ན་དེ་ལྟ་བུ་ཡིན་པ་ཡིན། ཆུས་ཁྱེར་བའི་མི་ཞིག་དེ་ཆུ་ནས་ཡར་འདོན་དགོས་རེད་བསམ་སྟེ་ར་མདའ་སྐམ་ས་ནས་རྒྱུག་བསྡད་ན་མི་ཆུ་ནང་ཡོད་དུས་འདོན་ཐུབ་ཀྱི་མ་རེད། རང་ཉིད་ལས་དང་ཉོན་མོངས་པ་ཁམས་གསུམ་འཁོར་བའི་རྒྱ་མཚོ་ལ་བྱིང་བཞིན་དུ་ཉམས་ལེན་མ་བྱས་པར་ཐར་པའི་ལམ་ལ་རེ་བ་བྱེད་བསྡད་ན་སླེབ་རྒྱུ་མ་རེད། གླུད་དང་གཏོར་མ་ལ་སོགས་པ་ཕ་རི་གཞན་ལ་གཏོང་ཆོག་བྱེད་ཀྱི་གྱེར་བའི་སྨྲང་ཡོད་ཀྱང་གཏོང་ས་འདི་ཉིད་བཙན་དང་རྒྱལ་པོ་སུ་ཡིན་མ་ཤེས་ན། ནད་པ་ལ་ཕན་ཐོགས་ཀྱི་མ་རེད་དུས། དཔེ་དེ་བཞིན་དུ་རང་གི་འདོད་ཡོན་གྱི་ཞེན་པ་ཐམས་ཅད་ཕར་བཅིངས་བ་དང༌། ཆོས་ཚུལ་བཞིན་དུ་བྱེད་པའི་གནད་དེ་མ་ཤེས་ན་ཕན་པ་མེད། དེ་འདྲ་བའི་གང་ཟག་འདི་ནི་བདེ་བ་ཆེན་པོའི་ས་དང་ཐག་རིང་པོར་འབྱུང་བ་ཡིན། (137)  དཀའ་བའི་སྐྱོན་དྲུག་འབྱུང་བར་བསྟན་པ་ནི། །འཁོར་བར་འདུན་ལ་ཡང་དག་དད་པ་དཀའ། ། ཁྲེལ་འཛེམ་མེད་པའི་བསླབ་གསུམ་བསྲུང་བ་དཀའ། །མཚན་ལྡན་མ་མཇལ་ཐར་ལམ་ཚུད་པ་དཀའ། ། ཐབས་ལམ་མ་ཆུན་ཡེ་ཤེས་འཆར་བ་དཀའ། །མཐར་འཛིན་མ་གྲོལ་ལྟ་བ་རྟོགས་པར་དཀའ། ། མངོན་ཤེས་མེད་པའི་གཞན་དོན་འབྱུང་བ་དཀའ། །དཀའ་བ་ལགས་པས་ཀུན་གྱིས་འགྲུབ་པ་དཀོན། ། གསུངས། དམ་པའི་ཆོས་སྒྲུབ་པ་དེ་ལ་ལམ་རྟགས་ཀྱི་ཡོན་ཏན་རྒྱུད་ལ་སྐྱེ་དཀའ་བའི་སྐྱོན་དྲུག་ཡོད་པས། སྐྱོན་དྲུག་པོ་དེ་སྤང་དགོས་པ་ཡིན། གང་རེད་ཟེར་ན། འཁོར་བ་ལ་ཞེན་ཆགས་གཏན་ནས་མ་ཆོད་ནས་བཟུང་སྟེ་ཡང་དག་པའི་དད་པ་ཞིག་རྒྱུད་ལ་སྐྱེ་བར་དཀའ་བ་ཡིན། སྡིག་པ་མི་དགེ་བ་བྱས་ན་ངོ་ཚ་དང་ཁྲེལ་ཡོད་ཅན་ཞིག་མ་འཛེམ་ན་བསླབ་པ་གསུམ་གྱི་ཡོན་ཏན་ཚུལ་བཞིན་དུ་རྒྱུད་ལ་འབྱུང་བར་དཀའ་བ་ཡིན། མཚན་ལྡན་གྱི་བླ་མ་གཅིག་ཀྱང་མ་མཇལ་ན་ཐར་པ་བྱང་ཆུབ་ཀྱི་ལམ་འདི་སྒྲུབ་ཤེས་ཀྱི་མ་རེད་དུས་ཐར་ལམ་ཚུད་པར་དཀའ་བ་ཡིན། གསང་སྔགས་རྡོ་རྗེ་ཐེག་པའི་ཐབས་ལམ་ཞིག་རྒྱུད་ལ་མ་བསྟེན་ནས་བཟུང་སྟེ་རྟོགས་པའི་ཡེ་ཤེས་རྒྱུད་ལ་འཆར་བར་དཀའ་བ་ཡིན། རྟག་ཆད་ཀྱི་མཐར་འཛིན་ལས་མ་གྲོལ་ན་ཡང་དག་པའི་ལྟ་བ་རྟོགས་ཡོད་བསམ་ན། འཛིན་པ་འབྱུང་ན་ལྟ་བ་མིན། །ཟེར་མཁན་རེད་དུས་ཤིན་ཏུ་རྟོགས་པར་དཀའ་བ་ཡིན། རང་རྒྱུད་ལ་མངོན་ཤེས་མ་བྱུང་གོང་ནས་གཞན་དོན་བྱས་ན། གཞན་གྱི་རྒྱུད་ཚོད་དེ་མངོན་ཤེས་ཀྱིས་ཤེས་ཀྱི་མ་རེད་དུས་གཞན་དོན་འབྱུང་བར་དཀའ་བ་ཡིན། དཀའ་བ་ལགས་པས་ན་ཀུན་གྱིས་དཀའ་བའི་ཆོས་དེ་ཡིན་གཅིག་མིན་གཅིག་ཨེ་གྲུབ་བལྟ་སྟེ་སྒྲུབ་པར་བྱེད་དགོས་རྒྱུ་ཡིན་ཏེ། དེང་སང་དཀོན་པོ་རེད་གསུངས། (138)  ཉམས་ལེན་ཡེང་ཐུབ་གོམས་པ་རྣམ་དྲུག་ནི། །དལ་འབྱོར་དྲན་པས་དོན་མེད་བྱ་བ་སྤང༌། ། མི་རྟོག་ཡེང་མེད་ལེ་ལོའི་དགྲ་དང་བྲལ། །དངོས་གྲུབ་བརྙེས་པས་བརྩོན་པ་རྒྱུན་མི་འཆད། ། ཉམས་རྟོགས་འཕེལ་བས་སྒོམ་སྒྲུབ་བྲོད་པ་སྐྱེ། །རིག་པ་དབང་ཐོབ་ཡེང་རྐྱེན་ཆོས་ཉིད་འཆར། ། མདོ་རྒྱུད་ཆོས་དང་རང་རྒྱུད་འདྲེས་པའོ། ། ཞེས་གསུངས་དུས། ཉམས་ལེན་གདིང་ཐོབ་སྟེ་ཡེང་པ་མེད་པའི་རྐྱེན་ཐུབ་བྱེད་ཀྱི་གོམས་པ་རྣམ་པ་དྲུག་ཡོད། གང་རེད་ཟེར་ན། དལ་འབྱོར་རྙེད་པར་དཀའ་བ་འདི་རྒྱུད་ལ་བཅོས་མ་མ་ཡིན་པ་ཞིག་དྲན་ན། འཇིག་རྟེན་དོན་མེད་ཀྱི་བྱ་བ་ཐམས་ཅད་ཆེད་དུ་སྤོང་མི་དགོས་སྟེ་རང་ཤུགས་ཀྱིས་སྤང་འགྲོ་བ་ཡིན། མི་རྟག་པ་རྒྱུད་ལ་སྐྱེ་བ་དང༌། ནམ་འཆི་ཆ་མེད་འདི་ཡང་ནས་ཡང་དུ་བསྟེན་བསྡད་ན་ལེ་ལོའི་དགྲས་གཏན་ནས་ཐུབ་ཀྱི་མ་ཡིན། མཆོག་དང་ཐུན་མོང་གི་དངོས་གྲུབ་ཐོབ་བཞིན་ཐོབ་ལ་དངོས་གྲུབ་འདིའི་ཡོན་ཏན་མཐོང་འོང་དུས། དེ་ལ་བྲོད་པ་ཡང་ནས་ཡང་དུ་སྐྱེས་ཏེ་བརྩོན་འགྲུས་རྒྱུན་མི་འཆད་པ་དུས་རྟག་པར་དུ་འོང་བ་ཡིན། ཉམས་དང་རྟོགས་པ་རྒྱུད་ལ་སྐྱེ་འོང་ན་ཉམས་རྟོགས་ཀྱི་གདེང་ཚད་རྙེད་པ་ཤེས་ཏེ་སྒོམ་དང་སྒྲུབ་པ་འདི་ལ་སེམས་བྲོད་པ་འོང་སྤྲོ་བ་རང་ཤུགས་ཀྱིས་སྐྱེ་བ་ཡིན། རིག་པ་བཏང་འགྲོ་བཞག་སྡོད་ལ་རང་དབང་ཐོབ་ན་འཁྲུལ་པའི་ཡེང་རྐྱེན་ཐམས་ཅད་ཆོས་ཉིད་ཀྱི་ངང་དུ་རང་ཤུགས་ཀྱིས་འགྲོ་བ་ཡིན། མདོ་རྒྱུད་ཀྱི་ཆོས་ཀྱི་ཡོན་ཏན་དང་རང་རྒྱུད་གཅིག་ཏུ་འདྲེས་པར་འགྱུར་བའི་ཚེ་ན་དེ་རྐྱེན་ཐུབ་པའི་རྟགས་དྲུག་འདི་འབྱུང་བ་ཡིན། (139)  མཐར་ཕྱིན་བར་དུ་བསྟེན་པའི་ཆོས་དྲུག་ནི། །ཉེ་འབྲེལ་བོར་ལ་ཆོས་ལྡན་གྲོགས་བཟང་བསྟེན། ། སྡིག་གྲོགས་བོར་ལ་མཁས་བཙུན་བླ་མ་བསྟེན། །འདུན་གྲོས་བོར་ལ་གཏན་གྱི་སྐྱིད་འདུན་ཆོས། ། ཐོས་བསམ་བསྟེན་ལ་རྒྱུད་ལ་ཅི་འདྲིས་གྱིས། །གྲོང་ཡུལ་སྤངས་ལ་རི་ངོགས་དབེན་པ་བསྟེན། ། གདམས་པ་ཚོལ་ལ་བརྩོན་པས་སྒྲུབ་པ་གྱིས། །དེ་ལྟར་བྱས་ན་དངོས་གྲུབ་མྱུར་དུ་འཐོབ། ། གསུངས་དུས། དམ་པའི་ཆོས་མཐར་མ་ཕྱིན་གྱི་བར་དུ་རྒྱུད་ལ་བསྟེན་དགོས་པའི་ཆོས་རྣམ་པ་དྲུག་ཡིན། གང་ཡིན་ཟེར་ན། ཉེ་འབྲེལ་ལ་ཆགས་སེམས་སྤོང་སྟེ་ཆོས་དང་མཐུན་པའི་གྲོགས་པོ་བསྟེན་ན། ཆོས་མཐུན་གྲོགས་པོ་དགེ་སྦྱོར་གྱི་རྟེན། ། ཟེར་མཁན་འདི་རེད་དུས་རང་གི་ཆོས་གསལ་འདེབས་སུ་འོང་བ་ཡིན། དུས་རྒྱུན་དུ་སྡིག་པ་མི་དགེ་བ་སྤྱོད་པ་དང༌། ཆོས་དང་བླ་མ་ལ་ལོག་ལྟ་བསགས་པའི་སྡིག་པའི་གྲོགས་པོ་བོར་བཞག་ནས། མཁས་པ་དང་བཙུན་པའི་བླ་མ་བསྟེན་ན་མཁས་བཙུན་གྱི་ཡོན་ཏན་རྒྱུད་ལ་འོང་བ་ཡིན། འཇིག་རྟེན་ཚེ་འདིའི་དགྲ་འདུལ་གཉེན་སྐྱོང་མ་འོངས་པའི་འདུན་གྲོས་ཐམས་ཅད་ཕ་རྦད་ཀྱིས་བཅད་ལ། གཏན་གྱི་སྐྱིད་པའི་འདུན་མ་དམ་པའི་ཆོས་རེད་དུས་དེ་ཁོ་ན་ལ་བརྩོན་པར་བྱེད་དགོས་པ་ཡིན། ཐོས་པ་དང་བསམ་པ་བསྟེན་པ་དེ་དག་ཐམས་ཅད་ཆོས་ཐོས་བཞིན་དུ་རང་རྒྱུད་འདུལ་ཅི་ཐུབ་ཀྱིས་ཆོས་དང་རང་རྒྱུད་གཅིག་ཏུ་འདྲེས་པའི་ཐབས་ལ་ཅི་ནུས་སུ་བརྩོན་པར་གྱིས། གྲོང་ཡུལ་དུ་སྡོད་པ་སྤངས་ལ་རི་ཁྲོད་དབེན་པའི་གནས་དུས་དང་རྣམ་པ་རྒྱུན་དུ་བསྟེན། བླ་མའི་གདམས་ངག་ཕྱོགས་མེད་དུ་ཚོལ་ལ་རང་ལ་ཡོད་པ་དེ་དག་ཐོས་བསམ་སྒོམ་གསུམ་གྱི་བརྩོན་པས་སྒྲུབ་པར་བྱས་ན་དེ་ལྟར་བྱས་ན་མཆོག་དང་ཐུན་མོང་གི་དངོས་གྲུབ་འཐོབ། (140)  ཕན་གནོད་འདྲེས་མར་སོང་བ་རྣམ་དྲུག་ནི། །ཡོན་ཏན་མི་སྐྱེ་བླ་མ་བསྟེན་པ་དང༌། ། སྲོལ་དུ་མི་ཚུད་སློབ་མ་བསྟེན་པ་དང༌། །ཆོས་བརྒྱད་མ་བྲལ་སྒྲུབ་པ་བྱེད་པ་དང༌། ། ལོག་འཚོས་རྙེད་འཚོལ་གཞན་དོན་བྱེད་པ་དང༌། །བསྲུང་སེམས་མེད་པའི་སྡོམ་ཁྲིམས་ནོད་པ་དང༌། ། དགེ་སྡིག་འཆོལ་བའི་གསང་སྔགས་སྤྱོད་པ་རྣམས། །ཕན་གནོད་འདྲེས་པས་ཆོས་ཀྱི་གཟུགས་བརྙན་ཡིན། ། གསུངས་དུས། དེ་ནས་ཡང་སྐྱོན་དང་ཡོན་ཏན་ཕན་པ་དང་གནོད་པ་འདྲེས་མར་སོང་བའི་ཆོས་རྣམ་པ་དྲུག་ཡོད། གང་རེད་ཟེར་ན། རང་གི་རྒྱུད་ལ་ཡོན་ཏན་གང་ཡང་མི་སྐྱེ་བ་གསོལ་རས་དང་གནང་སྦྱིན་ལ་དགའ་སྟེ་བླ་མ་བསྟེན་པར་བྱས་ན་བླ་མའི་ཡོན་ཏན་རྒྱུད་ལ་མི་འགོས། ཉམས་ལེན་གྱི་སྲོལ་འདི་གྲིམ་མ་ཤེས་ནས་བཟུང་སྟེ་སློབ་མ་མང་པོ་བསྟེན་བསྡད་ན་སློབ་མའི་རྒྱུད་འདུལ་བའི་དུས་མེད། འཇིག་རྟེན་ཆོས་བརྒྱད་ཀྱི་བྱ་བ་དང་མ་བྲལ་ན་སྒྲུབ་པ་བྱེད་ལོ་བྱེད་ཀྱང་ཚེ་འདིའི་འཆིང་ཐག་ཁོ་ནའི་དབང་དུ་འགྲོ་བ་ཡིན། ལོག་འཚོ་དཀོར་གྱི་སྡིག་པས་རྙེད་པ་འཚོལ་བསྡད་ན་གཞན་སེམས་ཅན་གྱི་དོན་བྱེད་ཟེར་མཁན་དེའང་ལྟར་སྣང་ཙམ་མ་གཏོགས་གཞན་དོན་སྒྲ་ཇི་བཞིན་པ་མ་ཡིན། རྒྱུད་ལ་སྤང་བྱ་ཐམས་ཅད་སྤངས། བླང་བྱ་ཚུལ་བཞིན་དུ་བླང་བསམ་ནས་བསྲུང་སེམས་མེད་ན་སྡོམ་པ་དང་ཚུལ་ཁྲིམས་དག་མདོག་བྱས་ན་སོ་བྱང་སྔགས་གསུམ་གྱི་བསླབ་པ་མང་པོ་ཞུ་ན་ཉེས་པ་ཆེ་བའི་རྒྱུ་ཡིན། དགེ་བ་དང་སྡིག་པ་མི་འཆོལ་བ་དགེ་སྡིག་སྤང་བླང་ཚུལ་བཞིན་དུ་མ་བྱས་པ་གསང་སྔགས་ཀྱི་སྤྱོད་པ་ལ་ཁ་བསྐྱལ་ན་དགེ་སྟོང་སྡིག་སྟོང་ནག་པོ་ཁ་འབྱམས་དང་འདྲ་བ་ཡིན། ཕན་པ་དང་གནོད་པ་འདྲེས་པར་གྱུར་པའི་གང་ཟག་དེ་དག་ཐམས་ཅད་གཉེན་པོ་དང་སྤང་བྱ་གཉིས་ལྷན་ཅིག་ཏུ་བསྲེས་འགྲོ་དུས་ཆོས་ཀྱི་གཟུགས་བརྙན་ཙམ་དུ་འགྱུར་བ་ཡིན། (141)  ལོག་གནོན་གཟེར་བུ་ལྟ་བུའི་ཆོས་དྲུག་ནི། །གནོད་བྱེད་དགྲ་སྡང་བཏུལ་ཞིང་སླར་མང་བས། ། ལོག་གནོན་བདག་འཛིན་གདུག་པ་འདུལ་བ་གནད། །འདོད་ཡོན་སྤྱད་ཅིང་ཞེན་པ་སླར་འཕེལ་བས། ། ལོག་གནོན་བཙན་ཐབས་ཞེན་པ་གཅོད་པ་གནད། །དལ་ཚོགས་ལོང་གཏམ་སྨྲས་ཤིང་སླར་མང་བས། ། ལོག་གནོན་མི་སྨྲ་གཅིག་པུར་འདུག་པ་གནད། །གཞན་སེམས་གཟུང་འཛིན་བྱར་དགོས་སླར་མང་བས། ། ལོག་གནོན་གར་བབས་ངང་ལ་སྐྱུར་བ་གནད། ། རང་སེམས་སྒྲིམ་ཞིང་འཇུར་བུ་སླར་མང་བས། །ལོག་གནོན་རང་བབས་ངང་དེར་གློད་པ་གནད། ། བྱ་བྱེད་སྤྲོས་པ་བྱས་ཤིང་སླར་མང་བས། །ལོག་གནོན་ཅོག་གཞག་རང་བབས་གཏོང་བ་གནད། ། འདི་རྣམས་ལྡན་ན་རེ་དོགས་གཉིས་འཛིན་འཇིག །གསུངས་དུས། དམ་པའི་ཆོས་ལས་ཕྱིན་ཅི་ལོག་ཏུ་གྱུར་པ་དེ་སྤྱོད་པ་ཡོད་པས་ན། དེ་སྤྱོད་པ་ལོག་པ་འདི་ཟིལ་གྱིས་གནོན་པར་གྱུར་པའི་ཆོས་དྲུག་ཡོད་དེ། གང་རེད་ཟེར་ན། གནོད་བྱེད་དགྲ་བོ་དེ་དག་མེད་པ་བྱེད་དགོས་འདུག་བསམ་ནས་དགྲ་ལ་སྡང་སེམས་ཀྱི་སྒོ་ནས་ཕ་རོལ་ཟིལ་གྱིས་གནོན་པའི་ཐབས་སུ་བྱས་ན། དགྲ་ཇེ་མང་དུ་འགྲོ་སྟེ་ཁོང་ཁྲོ་ཇེ་ཆེར་འགྲོ་བ་ཡིན་པས་ན། དེའི་ལོག་གནོན་ཅི་དགོས་ཟེར་ན། བདག་གཅེས་འཛིན་གྱི་འཁྲི་བ་བཅད་ནས་དགྲ་ལ་བཟོད་པ་སྒོམ་པ་གནད། འདོད་ཡོན་ལྔ་ལ་ཇི་ཙམ་ལོངས་སུ་སྤྱད་བཞིན་དུ་འདོད་ཡོན་གྱི་ཞེན་པ་སླར་འཕེལ་བ་མ་གཏོགས་སེམས་ཚིམས་དུས་མེད་པའི་ཕྱིར་ན། དེའི་ལོག་གནོན་ལ་བཙན་ཐབས་ཀྱི་སྒོ་ནས་འདོད་ཡོན་ཐམས་ཅད་དགྲ་བཞིན་དུ་སྤོང་སྟེ་ཞེན་པ་རྩེ་གཅིག་ཏུ་གཅོད་པ་གནད། ལྷོད་ལྷོད་བྱས་བསྡད་དེ་འཇིག་རྟེན་གྱི་ཆགས་སྡང་འབྲེལ་བའི་གཏམ་མང་པོ་སྨྲས་བསྡད་ན་གཏམ་སྨྲ་བཞིན་དུ་མང་བས། ལོག་གནོན་གྱིས་ངག་གིས་མི་སྨྲ་བ་གཅིག་པུ་རི་ཁྲོད་དུ་འདུག་པ་གནད་ཡིན། གཞན་གྱི་ངོ་བསྲུང་དགོས་འདུག་བསམ་པས་གཞན་སེམས་ངོ་སྲུང་བྱས་ན་སླར་ཡང་ཇེ་མང་དུ་འགྲོ་བ་ཡིན་པས་ན། གཞན་ཕ་རོལ་པོས་གང་མཐོང་ནའང་རེ་དོགས་མེད་པའི་སྒོ་ནས་གར་བབས་སུ་བསྐྱུར་བ་གནད་ཡིན། རང་གི་སེམས་ཇི་ཙམ་ཞིག་སྒྲིམ་བཞིན་དུ་སེམས་སྒྲིམ་ཆེ་ན་ཡང༌། དཔེར་ན་སྐུད་པ་སྒྲིམ་ཆེ་ན་དེ་འཇུར་མདུད་གང་འགྲོ་རྒྱུ་རེད་དུས་དེ་ལྟ་བུ་སླར་ལ་མང་བ་ཡིན་པས་ན། ལོག་གནོན་གྱིས་རང་བབས་ཀྱིས་དགེ་སྦྱོར་གྱི་ངང་གུ་ཡངས་ལྷོད་ཆ་དང་བཅས་པ་གཅེས། བྱ་བྱེད་ཀྱི་སྤྲོས་པ་ཇི་ཙམ་དུ་མང་ན་སླར་ཡང་དེ་ཙམ་ངར་ཞིང་བདོ་ཡོང་རྒྱུ་མ་གཏོགས་མེད་པས་དེའི་ལོག་གནོན་ལ་བྱ་བ་ཐམས་ཅད་ཅམ་གྱིས་བཞག་སྟེ་རང་བབས་ཀྱི་བདེ་བ་ཡིན། འདི་རྣམས་དང་ལྡན་ན་རེ་དོགས་གཉིས་འཛིན་ཞིག་སྟེ་གུ་ཡངས་བློ་བདེ་རུ་འགྱུར་བ་ཡིན། (141)  རང་རྒྱུད་ཆོས་ལ་འབྱོར་བའི་རྟགས་དྲུག་ནི། ། འདོད་ཡོན་བདུད་ཤེས་འཁོར་བར་ཞེན་ལོག་རྟགས། །ཅི་བྱས་ལམ་འགྱུར་བྱིན་རླབས་ཞུགས་པའི་རྟགས། ། རིག་པ་དབང་བསྒྱུར་དངོས་གྲུབ་མཆོག་ཐོབ་རྟགས། །གཞན་གྱིས་མི་འགྱུར་ལྟ་དགོངས་སྐྱེས་པའི་རྟགས། ། བླ་མ་མཇལ་སྤྲོ་མོས་གུས་ཞུགས་པའི་རྟགས། །ཚེ་འདི་བློས་ཐོང་ཆོས་ཀྱིས་ཕན་ཐོགས་རྟགས། ། རྟགས་ཆེན་དྲུག་ལྡན་སྐྱེས་བུ་དམ་པ་ཡིན། ། ཞེས་པ་སྟེ། དེ་རང་རྒྱུད་ཀྱི་དམ་པའི་ཆོས་དེས་རང་རྒྱུད་འདུལ་འོང་བའི་རྟགས་རྣམ་པ་དྲུག་ཡོད། གང་རེད་ཟེར་ན། འདོད་ཡོན་གྱི་ཞེན་པ་ཐམས་ཅད་བདུད་ཀྱི་རང་བཞིན་འདི་ཡིན་པ་ཤེས་ན་ཁམས་གསུམ་འཁོར་བ་ལ་ཞེན་པ་ལོག་པའི་རྟགས་ཡིན། ལུས་ངག་ཡིད་གསུམ་གྱིས་བྱ་བ་ཅི་བྱེད་པ་ཐམས་ཅད་ཆོས་དང་མཐུན་པ་བྱེད་སོང་ན་བླ་མའི་བྱིན་རླབས་ཞུགས་པའི་རྟགས་ཡིན། རང་གི་རིག་པ་ལ་རང་དབང་བསྒྱུར་ཐུབ་མཁན་རེད་ན་མཆོག་དང་ཐུན་མོང་གི་དངོས་གྲུབ་ཐོབ་པའི་རྟགས་ཡིན། བྱིང་བ་དང་རྒོད་པ་རྣམ་གཡེང་འདུ་འཛི་ལ་སོགས་པས་གཞན་དུ་མི་འགྱུར་བ་ཡོད་ན་ལྟ་དགོངས་ཚད་དང་ལྡན་པ་རྒྱུད་ལ་སྐྱེས་པའི་རྟགས་ཡིན། བླ་མ་ཇི་ཙམ་ཞིག་བསྟེན་ན་ཡང་ནས་ཡང་དུ་མཇལ་ཏེ་བླ་མ་དེའི་ཞལ་མཇལ་བ་དང༌། གདམས་ངག་ཐོས་པ་ལ་ཆོག་ཤེས་མེད་ན་མོས་གུས་རྒྱུད་ལ་སྐྱེས་པའི་རྟགས་ཡིན། ཚེ་འདི་བློས་ཇི་ཙམ་ཞིག་བཏང་ན་ཆོས་ཀྱིས་རང་རྒྱུད་ཐུལ་ཏེ་ཕན་ཐོགས་པའི་རྟགས་ཡིན་པས། རྟགས་ཆེན་དྲུག་དང་ལྡན་པ་འདི་ནི་སྐྱེས་བུ་དམ་པའི་གྲལ་དུ་ཚུད་པ་ཡིན་དེ་ལྟར་བྱ་བ་གཅེས་སོ། (143)  །མི་འཇིགས་རྣམ་དྲུག་དགོས་པར་བསྟན་པ་ནི། །ཟབ་དོན་ཉམས་བླངས་ངན་རྟོག་དགྲས་མི་འཇིགས། ། སེམས་ཉིད་དོན་བལྟས་ཆོས་བརྒྱད་དགྲས་མི་འཇིགས། །ཆོས་སྐུ་རྩལ་འབྱོངས་གཟུང་འཛིན་དགྲས་མི་འཇིགས། ། གཞི་མེད་ལམ་བླངས་སྒྲིབ་གཉིས་དགྲས་མི་འཇིགས། །བདེ་ཆེན་ཉམས་བླངས་སྡུག་བསྔལ་དགྲས་མི་འཇིགས། །ཕྱོགས་བྲལ་ཉམས་བླངས་རེ་དོགས་དགྲས་མི་འཇིགས། །དེ་དག་གང་ལྡན་བྱས་པ་དོན་ཆེན་འགྲུབ། ། གསུངས། ད་ལམ་སྒྲུབ་པ་ལ་བར་ཆད་ཀྱིས་མི་འཇིགས་པའི་གདིང་རྣམ་པ་དྲུག་འཐོབ་རྒྱུ་ཡོད། དེ་གང་ཡིན་ཟེར་ན། གསང་སྔགས་ཟབ་མོའི་དོན་ཉམས་སུ་བླངས་ན་འཁྲུལ་པའི་རྣམ་པར་རྟོག་པ་ངན་རྟོག་གི་དགྲ་ཡིས་ཏིང་ངེ་འཛིན་བར་ཆད་བྱེད་པ་འདི་སྐྲག་མི་དགོས། སེམས་ཉིད་མ་བཅོས་གཉུག་མའི་དོན་ཚུལ་བཞིན་དུ་རྟོགས་སོང་ན་འཇིག་རྟེན་ཆོས་བརྒྱད་ཀྱི་རྗེས་སུ་འབྲང་བའི་དགྲ་བོས་འཇིགས་མི་དགོས། དེ་ནས་རྣམ་རྟོག་ཆོས་སྐུ་རང་བཞིན་དུ་རྩལ་འབྱོངས་སོང་ན་གཟུང་འཛིན་འཁྲུལ་པའི་དགྲས་འཇིགས་མི་དགོས། གཞི་མེད་རྩ་བྲལ་ཆོས་ཉིད་ཀྱི་དགོངས་པ་ལམ་དུ་བླངས་སོང་ན་ཉོན་མོངས་པ་དང་ཤེས་བྱའི་སྒྲིབ་པ་གཉིས་ཀྱི་དགྲས་འཇིགས་མི་དགོས། བདེ་བ་ཆེན་པོ་གནས་ལུགས་ཉམས་སུ་བསྐྱང་ན་ཁམས་གསུམ་འཁོར་བ་སྡུག་བསྔལ་དགྲས་འཇིགས་མི་དགོས། ཕྱོགས་རིས་དང་བྲལ་བ་ཉམས་སུ་བླངས་ན་འབྲས་བུ་ཨེ་ཐོབ་ཀྱི་རེ་བ་དང༌། མ་ཐོབ་ཀྱི་དོགས་པ་དགྲས་འཇིགས་མི་དགོས། དེ་དག་གང་ལྡན་བྱས་པ་དོན་ཆེན་འགྲུབ། (144)  ཆོས་ལ་ཞུགས་པའི་སྤང་བླང་ཆོས་དྲུག་ནི། །ཤེས་བཞིན་མ་བསྟེན་སྤྱོད་ལམ་ཆོས་མོས་མི་འབྱོར། ། མཐུན་འཇུག་མ་སྤངས་དགེ་སྦྱོར་སྲང་མི་ཚུད། །གནད་ཀྱིས་མ་གཅུན་ཉམས་མྱོང་དྲོད་མི་སྐྱེ། ། དུས་ལ་མ་བབས་གཞན་དོན་ཕན་མི་ཐོགས། །ནུས་མཐུ་མ་གྲུབ་བར་ཆད་རྐྱེན་མི་སོལ། ། ཟུང་འཇུག་མ་བསླངས་ཚེ་གཅིག་སངས་རྒྱས་མེད། ། དེ་བས་དགེ་སྦྱོར་གནད་དུ་འགྲོ་བ་གཅེས། ། གསུངས་ནས་བཟུང་སྟེ། ད་ཆོས་ཀྱི་ལམ་ལ་ཞུགས་པའི་གང་ཟག་གིས་སྤང་བྱ་སྤོང་བ་དང་གཉེན་པོ་བླང་བྱའི་ཆོས་དྲུག་ཡོད། གང་རེད་ཟེར་ན། ལུས་སེམས་ལ་ཡང་ཡང་བརྟག་པའི་ཤེས་བཞིན་རྒྱུད་ལ་མ་སྐྱེས་ནས་རང་གི་སྤྱོད་ལམ་ཆོས་ཕྱོགས་ལ་གཏན་ནས་འབྱོར་རྒྱུ་མེད་དེ་བག་མེད་རེད། འཇིག་རྟེན་མཐུན་འཇུག་གི་ངོ་སྲུང་སྟེ་མ་སྤངས་ནས་བཟུང་སྟེ་དགེ་སྦྱོར་སད་ཀྱིས་འཁྱེར་འགྲོ་ལེ་མ་གཏོགས་དགེ་སྦྱོར་སྲང་དུ་ཚུད་མི་ཐུབ། དེ་ནས་ལུས་དང་སེམས་སྒོ་གསུམ་པོ་ཐམས་ཅད་གནད་ཀྱིས་གཅུན་མ་ཐུབ་ན། ཉམས་དང་རྟོགས་པའི་ཉམས་མྱོང་གི་དྲོད་རྒྱུད་ལ་མི་སྐྱེ། གཞན་དོན་དུས་ལ་མ་བབས་ཀྱི་བར་དུ་གཞན་དོན་བྱས་གཞན་ཕན་བསྒྲུབ་དགོས་འདུག་བསམ་ན་དེས་ཕན་མི་ཐོགས། ཡི་དམ་ལྷའི་ནུས་མཐུའི་གདིང་མ་ཐོབ་བར་དུ་བར་ཆད་ཀྱི་རྐྱེན་བསལ་དགོས་བསམ་ན་སེལ་མི་ཐུབ། ཐབས་ཤེས་ཟུང་འཇུག་གི་ལམ་མངོན་སུམ་དུ་མ་བསླངས་ན་ཚེ་གཅིག་སངས་རྒྱས་སྒྲུབ་པ་མེད་པས་ན། དེས་ན་དགེ་སྦྱོར་གནད་དུ་འགྲོ་བར་བྱེད་པ་གོང་དུ་གསུངས་པ་བཞིན་དུ། ཤེས་བཞིན་བསྟེན་རྒྱུ། མཐུན་འཇུག་སྤོང་རྒྱུ་དང༌། གནད་ཀྱིས་གཅུན་རྒྱུ་དང། དུས་ལ་བབས་ཡོད་མེད་བལྟ་རྒྱུ་དང༌། ནུས་མཐུ་ཐོབ་ཡོད་མེད་བལྟ་རྒྱུ། ཟུང་འཇུག་གོ་འཕང་མངོན་དུ་གྲུབ་གལ་ཆེ་བ་ཡིན་ནོ། (145) །ངན་པའི་འདུ་ཤེས་རྣམ་དྲུག་སྤང་བ་ནི། །བླ་མ་མིར་མཐོང་བྱིན་རླབས་སྟོར་བས་ངན། ། གྲོགས་ལ་དགྲར་ཤེས་དམ་ཚིག་རལ་བས་ངན། །རང་ཉིད་ཆེ་ཕྱིར་ཆོས་ལམ་རིང་བས་ངན། ། གདམས་ངག་ཟོང་ཚོང་ལོག་འཚོ་འདྲེས་པས་ངན། །ཡི་དམ་རྐྱེན་བཟློག་ལམ་སྣ་སྟོར་བས་ངན། ། ཆོས་སྤྱོད་ནོར་འཚོལ་ཐར་ལམ་སྟོར་བས་ངན། །ངན་པ་དྲུག་བྲལ་སྒྲུབ་པ་ཤིན་ཏུ་གཅེས། ། ཞེས་པ་སྟེ། བླ་མ་ལ་སངས་རྒྱས་དངོས་མཐོང་གི་མོས་གུས་མེད་པ་མིའི་རང་བཞིན་དུ་མཐོང་ན། རང་གི་རྒྱུད་ལ་བྱིན་རླབས་སྟོར་ཏེ་བརླག་འགྲོ་བས་ངན་པ་ཡིན། རྡོ་རྗེ་སྤུན་གྲོགས་ཐམས་ཅད་ལ་ཕ་མ་གཅིག་པའི་སྤུན་མཆེད་ལྟ་བུ་མ་ཡིན་པ་དེ་ལ་འགྲན་སེམས་དང་ཆགས་སྡང་སོང་ན་དམ་ཚིག་ལས་རལ་ཏེ་སྐྱོན་འབྱུང་བས་ངན་པ་ཡིན། རང་ཉིད་ཐོབ་དང་གོ་ས་རུས་ལ་སོགས་པ་མཐོན་པོ་ཡིན་པའི་ང་རྒྱལ་བྱེད་པས་ན་ཐར་པའི་ཆོས་དང་ཐག་རིང་པོ་འགྲོ་བས་ངན་པ་ཡིན། གདམས་ངག་རང་གིས་ཉམས་སུ་མི་ལེན་པ་ནོར་དང་བརྗེ་བ་དང༌། མི་མང་པོ་ལ་ཟོང་དུ་ཚོང༌། ཆོས་ཀྱི་རྙེད་པ་མང་པོ་ལོག་འཚོ་དང་བཅས་འདྲེས་པས་ངན་པ་ཡིན། ཡི་དམ་ལྷག་པའི་ལྷའི་བསྙེན་སྒྲུབ་ལ་མི་བརྩོན་པ་སྦྱིན་བདག་གི་རྐྱེན་བཟློག་ལ་སྲུང་ཟློག་གསད་གསུམ་མང་པོ་བྱས་ན་ཡི་དམ་གྱི་དངོས་གྲུབ་ཀྱི་ལམ་སྣ་སྟོར་བས་ངན་པ་ཡིན། ཆོས་ཆོས་བཞིན་དུ་སྤྱོད་པའི་བཟང་མདོག་གི་སྒོ་ནས་ནོར་མང་པོ་བསྡུས་ཏེ་དཀོར་སྡུད་པ་དེ་ནི་ཐར་པའི་ལམ་སྟོར་བའམ་མེད་པར་བྱེད་པས་ངན་པ་ཡིན་པས་ངན་པ་དྲུག་དང་བྲལ་བའི་སྒྲུབ་པ་ཤིན་ཏུ་གཅེས་སོ། (146)  །ཐར་ལམ་རང་བཞིན་མ་དྲན་ཆོས་དྲུག་ནི། །ཡུལ་ལ་ཡེངས་པས་མོས་གུས་མ་དྲན་དང༌། ། མུ་ལྟོ་ཟས་འཚོལ་དཀོན་མཆོག་མ་དྲན་དང༌། །གཤིས་ངན་སྦུབས་ཐུང་དམ་ཚིག་མ་དྲན་དང༌། ། མིག་འགྲིབས་སྙིང་མེད་སྡུག་བསྔལ་མ་དྲན་དང༌། །རྫས་སྲེད་རྙེད་འཚོལ་དགེ་བ་མ་དྲན་དང༌། ། ཞེ་སྡང་དུག་སེམས་སེམས་བསྐྱེད་མ་དྲན་དང༌། །དོན་མེད་ཕྱལ་བས་ངན་སོང་མ་དྲན་དང༌། ། འདི་དྲུག་ལྡན་པས་ཡུན་རིང་འཁྱམས་པ་ཡིན། ། གསུངས་དུས། དམ་པའི་ཆོས་ཐར་པའི་ལམ་ཚུལ་བཞིན་དུ་སྒྲུབ་པ་དེ་ལ་ཆོས་ཀྱི་ཡོན་ཏན་མ་དྲན་ན་ཐར་པའི་ལམ་མྱུར་དུ་མི་ཐོབ་པའི་ངན་པ་དྲུག་ཡོད་དེ། གང་ཡིན་ཟེར་ན། ཡུལ་འདོད་པའི་ཡོན་ཏན་ལྔ་ལ་སེམས་ཡེངས་སོང་ན་བླ་མ་ལ་ཡིད་ཆེས་ཀྱི་མོས་གུས་འགྲིབ་འགྲོ་བས་མོས་གུས་མ་དྲན་པ་དང༌། མུ་ལྟོ་བ་ཟས་ག་ན་རག་ན་དེ་ན་འགྲོ་བསྡད་མི་དེ་དཀོན་མཆོག་གསུམ་གྱི་ཡོན་ཏན་མ་དྲན་པ་དང༌། མིའི་གཤིས་ངན་པ་དང་སྦུབས་ཐུང་བ་སྟེ་སྣ་ཐུང་བ་དེ་བླ་མ་དང་མཆེད་གྲོགས་ལ་དམ་ཚིག་བསྲུང་དགོས་མ་དྲན་ཏེ་ཁོང་ཁྲོ་དང་ཆགས་སྡང་ཕྲག་དོག་ཡོད་པ་དང་ནི། ད་ལྟ་ཐད་ཀར་གྱི་བསམ་བློ་མ་གཏོགས་སྔ་མ་ཕྱི་མ་ལ་བསམ་བློ་གཏོང་མི་ཤེས་པ་སྙིང་ཆུང་ཆུང་གི་གང་ཟག་ཐམས་ཅད་ཀྱིས་ཚེ་སྟོད་དང་ཚེ་སྨད་ཀྱི་སྡུག་བསྔལ་མ་དྲན་མཁན་ཆོས་ལ་བསྐུལ་མ་ནུས་པ་དང༌། ནོར་རྫས་ཀྱི་སྲེད་པ་ཧ་ཅང་ཆེ་བས་དེའི་དོན་དག་ཁོ་ན་རྙེད་པ་འཚོལ་ཏེ་བསྡད་པས་རང་གི་ཁ་ཏོན་དང་དགེ་སྦྱོར་ཐམས་ཅད་མ་དྲན་པ་དང༌། རྒྱུད་ལ་ཞེ་སྡང་དུག་ཧ་ཅང་འབར་བས་གཞན་ཕན་གྱི་བསམ་པ་བཟང་པོ་མ་དྲན་པ་དང༌། འཇིག་རྟེན་ཚེ་འདིའི་བྱ་བ་ཟ་དགའ་འཐུང་སྤྱོད་ཁོ་ན་ལ་གཡེངས་ཏེ་ངན་སོང་གི་སྡུག་བསྔལ་མ་དྲན་པ་དང༌། མ་དྲན་པ་འདི་དྲུག་དང་ལྡན་ན་ཐར་པའི་ལམ་ལས་ཐག་རིང་སྟེ་ཡུན་རིང་དུ་འཁོར་བ་འཁྱམས་པ་ཡིན། (147)  གདམས་ངག་རྣམ་དྲུག་བསྐུལ་མ་གདབ་པ་ནི། །དམ་པ་རྣམས་ཀྱི་རྣལ་འབྱོར་ཕ་ནོར་ཡིན། ། སྒྲུབ་པ་སྙོམ་ལས་ཕྱི་བཤོལ་མི་བཞག་འཚལ། །རྣམ་རྟོག་འཆར་སྒོམ་ཤེས་རབ་བུད་ཤིང་ཡིན། ། དམིགས་གཏད་སེམས་འཛིན་མཆོག་ཏུ་མི་འཛིན་འཚལ། །སྡུག་བསྔལ་རྐྱེན་ངན་དགེ་བའི་བསྐུལ་མ་ཡིན། ། མྱ་ངན་སྨྲེ་སྔགས་སྤོང་བློ་མི་བགྱིད་འཚལ། །དུག་ལྔར་སྣང་བ་ཡེ་ཤེས་གསང་ལམ་ཡིན། ། དགྲ་སྡང་ཚོགས་ལྟས་ལོག་པར་མི་གཟུང་འཚལ། །བར་ཆད་སྣ་ཚོགས་དངོས་གྲུབ་སྔ་ལྟས་ཡིན། ། འཁུ་འཕྲིག་ངན་རྟོག་ཞེ་སྡང་མི་བགྱིད་འཚལ། །འཁོར་བར་སྣང་བ་རྒྱལ་བའི་ཞིང་ཁམས་ཡིན། ། འཁྲུལ་སྣང་གཉིས་འཛིན་བདེན་ཞེན་མི་འཆའ་འཚལ། ། གསུངས་དུས། གདམས་ངག་གི་གནད་རྣམ་པ་དྲུག་དང་ལྡན་ན་དམ་པའི་ཆོས་ལ་མྱུར་དུ་བསྐུལ་བར་བྱེད་པའི་རྒྱུ་ཡིན། གང་རེད་ཟེར་ན། སྐྱེས་བུ་དམ་པ་ཐམས་ཅད་ཀྱི་རྣལ་འབྱོར་འདི་ནི་གང་ཡིན་ཟེར་ན། དབེན་པའི་གནས་སུ་སྒྲུབ་པ་རྩེ་གཅིག་ཏུ་ཡིན་པ་དེ་རྗེས་སུ་དྲན་པར་བྱེད་དེ། སྒྲུབ་པ་དེ་ལ་སྙོམ་ལས་དང་ལེ་ལོའི་སྒོ་ནས་ཕྱི་བཤོལ་མི་བཞག་པ་དྲན་པའི་དུས་སྒྲུབ་པ་ལག་ཏུ་ལེན་ཡོད་པ་དང༌། རྣམ་རྟོག་གི་འཆར་སྒོ་བཀག་བཞག་ན་རིག་པའི་རྩལ་འགགས་པས་ན། ཞི་གནས་ལུང་མ་བསྟན་གྱི་ངང་དུ་གོལ་འགྲོ་བ་ཡིན་པས་ན། རྣམ་རྟོག་གི་འཆར་སྒོ་ཐམས་ཅད་རིག་པའི་རྩལ་དུ་སྦྱོང་ན་ཤེས་རབ་ཀྱི་རྩལ་རྒྱས་པའི་བུད་ཤིང་ལྟ་བུ་ཡིན་པས། དེ་སེམས་རྩེ་གཅིག་ཏུ་དམིགས་པའི་མཚན་འཛིན་སྲིད་རྩེའི་ཏིང་ངེ་འཛིན་ལྟ་བུ་ལ་མཆོག་ཏུ་མི་འཛིན་པ་དང༌། རང་ལ་ན་ཚ་གདོན་བགེགས་དགྲ་སྡང་བ་ལ་སོགས་པ་ཕྲད་ནས་རྐྱེན་ངན་པ་འབྱུང་ན། དེ་རྐྱེན་ངན་འདི་དམ་པའི་ཆོས་ཀྱི་དགེ་བའི་བསྐུལ་མ་ཡིན་པས་ན། དེ་འདྲའི་སྡུག་བསྔལ་ཐོག་ཏུ་འབབ་ན་ང་ཆོས་པ་ལ་སྡུག་བསྔལ་བྱུང་བསམ་སྟེ་མྱ་ངན་དང་སྨྲེ་སྔགས་ཀྱི་སྒོ་ནས་འདི་སྡུག་བསྔལ་འདི་སྤོང་བློ་མི་བྱེད། སྡུག་བསྔལ་དགེ་བའི་བསྐུལ་མ་རུ་ཤེས་དགོས། ཉོན་མོངས་པ་དུག་ལྔ་སྣང་བ་འདིའང་དུག་ལྔའི་རང་བཞིན་ཡེ་ཤེས་ཀྱི་རང་བཞིན་ཡིན་པའི་གསང་ལམ་འདི་ཤེས་ན། དུག་ལྔ་པོ་འདི་ལ་བརྟེན་ཏེ་ཐར་པའི་ལམ་གྱི་གསོས་འདེབས་སུ་འགྱུར་བ་ཡིན་པས་ན་དགྲ་ལ་སྡང་སེམས་དང༌། ཚོགས་པ་ལ་ལྟ་བའི་ལོག་པ་མི་གཟུང་བར་འཚལ། བར་ཆད་སྣ་ཚོགས་པ་བྱས་ནའང་དངོས་གྲུབ་ཐོབ་པའི་སྔ་ལྟས་ཡིན་པས་བར་ཆད་དེ་ཐམས་ཅད་ལ་འཁུ་འཕྲིག་དང་ངན་རྟོག་བདུད་བར་ཆད་རྩོམ་པ་པོ་སྡེ་བརྒྱད་མི་མ་ཡིན་ལ་ཞེ་སྡང་མི་བྱ། བར་ཆད་ལམ་དུ་སློང་ཚུགས་དགོས་པ་ཡིན། ཁམས་གསུམ་འཁོར་བའི་སྡུག་བསྔལ་སྣང་བ་འདི་དག་ཐམས་ཅད་གནས་ལུགས་ཚུལ་བཞིན་དུ་རྟོགས་ན་དག་པ་རྒྱལ་བའི་ཞིང་ཁམས་ཡིན་པས་ན། མ་དག་པའི་འཁྲུལ་སྣང་འདི་གཉིས་འཛིན་གྱི་སྒོ་ནས་བདེན་པར་ཞེན་པ་མི་འཚལ་བ་གལ་ཆེ་བ་ཡིན། (148)  བསླད་པ་དྲུག་གིས་ཆོས་ཉིད་གོལ་བ་ནི། །གནས་ལུགས་རྒྱ་ཡན་ཕྱོགས་མེད་ཡིན་པ་ལ། ། ཞེ་འདོད་བློ་ཡི་རྟོག་པ་བྱུང་བས་བསླད། །ཆོས་ཉིད་སྨྲ་བསམ་བརྗོད་ལས་འདས་པ་ལ། ། ཡོད་མེད་མཐར་འཛིན་སྒྲོ་སྐུར་བཏབ་པས་བསླད། །སེམས་ཉིད་གཉིས་མེད་སྐྱེ་འགག་མེད་པ་ལ། ། སྐྱེ་ཤིར་འཛིན་པའི་འདུ་ཤེས་བསྐྱེད་པས་བསླད། །ཡུལ་སྣང་སེམས་ཉིད་སྟོང་པའི་མེ་ལོང་ལ། ། ཆགས་སྡང་གཉིས་འཛིན་བདེན་ཞེན་ཞུགས་པས་བསླད། །དོན་དམ་སྤྲོས་པའི་མཚན་མས་དབེན་པ་ལ། ། བདེན་འཛིན་དོན་གྱི་ཐེ་ཚོམ་བྱས་པས་བསླད། །གནས་ལུགས་ཀུན་གཞི་ཕྱོགས་མེད་རྟེན་འབྲེལ་ལ། ། གཟུང་འཛིན་འཁྲུལ་པའི་བག་ཆགས་འགོས་པས་བསླད། ། ཅེས་གསུངས་ཏེ། སྐྱོན་དང་ཡོན་ཏན་འདྲེས་ཏེ་ཡོན་ཏན་གྱི་ཚོགས་ལ་སྐྱོན་གྱིས་བསླད་སོང་ན་དེ་ཡོན་ཏན་འཇོམས་འགྲོ་རྒྱུ་རེད་དུས་གོལ་ས་རྣམ་པ་དྲུག་ཡོད་དེ། གང་རེད་ཟེར་ན། གནས་ལུགས་ཀྱི་དོན་རྒྱ་ཆད་དང་ཕྱོགས་རིས་མེད་པ་ནམ་མཁའ་ལྟ་བུ་སྲིད་ཞི་ཀུན་ལ་ཁྱབ་པའི་བདག་ཉིད་ཡིན་ནའང༌། དེ་ལ་ཕྱོགས་རིས་དང་གཟུང་འཛིན། སྣང་བ་དང་སྟོང་པ། གསལ་བ་དང་ངན་པ་ལ་སོགས་པ་ཞེ་འདོད་ཀྱི་བློའི་རྟོག་པས་བསླད་སོང་ན་གནས་ལུགས་གཟེབ་ཏུ་ཚུད་པ་ཡིན་པས་བསླད། ཆོས་ཉིད་ཀྱི་གཤིས་ལ་སྨྲ་བསམ་བརྗོད་མེད་སོ་སོ་རང་རིག་པའི་ཡེ་ཤེས་ཀྱི་ངོ་བོ་ཡིན་པ་ལ་ཡོད་པ་རྟག་པ་དང་མེད་པ་ཆད་པའི་མཐའ་རུ་འཛིན། ཡོད་པ་སྒྲོ་འདོགས་དང་མེད་པ་སྐུར་བ་བཏབ་པས་བསླད་འགྲོ་ཡིན། སེམས་ཉིད་ཀྱི་ངོ་བོ་ཐབས་ཤེས་གཉིས་སུ་མེད་པ་སྐྱེ་འགག་གནས་གསུམ་དང་བྲལ་བར་གྱུར་བ་ལ། གསར་དུ་སྐྱེ་བ་དང་ཕར་འགག་པ་རང་མཚན་འཛིན་པའི་འདུ་ཤེས་བསྐྱེད་པས་བསླད་པ་ཡིན། ཡུལ་འདོད་ཡོན་དྲུག་གི་སྣང་བ་འདི་དག་ཐམས་ཅད་སེམས་ཉིད་སྟོང་པའི་མེ་ལོང་གི་ངོས་སུ་ཤར་བ་དེ་ལ། བཟང་པོ་ལ་ཆགས་པ་དང་ངན་པ་ལ་སྡང་བ་མེད་པའི་གཉིས་འཛིན་རང་སར་གྲོལ་དགོས་པ་ཡིན་པ་ལ། དེ་ལྟ་བུ་མ་ཤེས་པས་བཟང་པོ་ལ་ཆགས་ངན་པ་ལ་སྡང་གཉིས་འཛིན་གྱིས་བདེན་པར་ཞེན་པས་ན་ཡུལ་གྱིས་བསླུ་འགྲོ་བ་ཡིན། དོན་དམ་ཆོས་ཉིད་ཀྱི་གནས་ལུགས་རྣམ་གྲངས་མ་ཡིན་པ་དེ་ལ། ཡོད་མེད་སྤྲོས་པའི་མཚན་མ་ཐམས་ཅད་ཀྱིས་དབེན་པ་དེ་ལ། བདེན་པར་འཛིན་པས་ཡོད་མེད་ཀྱི་མཚན་མར་འཛིན་པའི་དོན་གྱི་ཐེ་ཚོམ་བྱས་པས་བསླད་པ་ཡིན། ཆོས་ཀྱི་གནས་ལུགས་འཁོར་འདས་ཀུན་གྱི་གཞི་དེ་ལ་ཕྱོགས་རིས་མེད་པ་ཀུན་ལ་ཁྱབ་པ་སྟོང་དང་རྟེན་འབྱུང་ཟུང་དུ་འཇུག་པའི་བདག་ཉིད་ཡིན་པ་ལ། གཟུང་འཛིན་འཁྲུལ་པའི་བག་ཆགས་ཀྱིས་ཕྱོགས་རིས་སུ་འབྱམས་པས་བསླད་པར་གྱུར་པ་ཡིན། (149)  ལོག་པའི་འཚོ་བ་རྣམ་དྲུག་སྤང་བ་ནི། །ཚུལ་འཆོས་བསླུ་བྲིད་རྙེད་པ་ལོག་འཚོ་ཡིན། ཁ་གསག་མགོ་སྐོར་རྙེད་པ་ལོག་འཚོ་ཡིན། །ཞེན་འདོད་གཞོགས་སློང་བྱེད་པ་ལོག་འཚོ་ཡིན། ། ཆོས་དཔག་ངན་ཁྲམ་བྱེད་པ་ལོག་འཚོ་ཡིན། ། ཐོས་བསམ་རྙེད་པ་འཚོལ་བ་ལོག་འཚོ་ཡིན། །ནོར་རྫས་ཐ་མལ་སྤྱོད་པ་ལོག་འཚོ་ཡིན། ། ཚུལ་བཞིན་བསྒྲུབ་པས་དེ་དག་སྤངས་ན་ལེགས། ། ཞེས་པ་སྟེ། དམ་པའི་ཆོས་བྱེད་པ་ལ་མཐུན་རྐྱེན་གྱི་འབྱོར་བ་བྱུང་ནའང་ལོག་པའི་འཚོ་བ་དང་འདྲེས་སོང་ན་ཐར་པའི་ལམ་དང་བར་དུ་གཅོད། དཀོར་གྱི་གྲིབ་པ་ཆེན་པོ་ཡོད་པ་ཡིན་པས་ན། སྦྱིན་བདག་གི་མཐོང་ས་དེ་བྱ་བྲལ་ཡིན་མདོག་དང༌། ངེས་འབྱུང་དང་སྐྱོ་ཤས། ལས་རྒྱུ་འབྲས་ལ་བག་ཡོད་བྱེད་མདོག་མང་པོ་བྱས་ན་དེ་ཐམས་ཅད་ཀྱིས་ཆོས་པ་ཡང་དག་པ་རེད་བསམ་རྙེད་པ་མང་པོ་སྒྲུབ་ཐུབ་པ་དེ་ལོག་པ་ཡིན། སྦྱིན་བདག་གིས་ནོར་སྟེར་བ་དེ་ལ་ཁྱེད་ཀྱི་ནོར་དེས་ཕན་པ་ཆེན་པོ་ཐོགས། ང་ལ་དགོས་པའི་དུས་འདི་ལྟ་བུ་གྱུར་པད་ལས་མང་པོ་བཤད་ན་མགོ་སྐོར་རྙེད་ནས། དེ་སླར་ཡང་ལོག་པར་རྙེད་འོང་ན་དེ་ལོག་པའི་འཚོ་བ་ཡིན། རང་གི་ནོར་འདི་ལྟ་བུ་ཞིག་འཐོབ་ན་བསམ་པའི་ཞེ་ལ་ཡོད་པ་ཡིན་ན། དེ་ཐབས་ཀྱི་སྒོ་ནས་ང་དེ་འདྲ་ཞིག་ཐབས་ཆག་གི་ཡོད་ཟེར་མང་པོ་ཟུར་གྱིས་བཤད་ནས་དེ་སྟེར་འོང་ན་དེའང་ལོག་འཚོ་ཡིན། ཆོས་ལ་ཁ་གཡར་ནས་ཁྲམ་པའི་ལས་ཀ་བྱེད་ན་དེའང་ལོག་འཚོ་ཡིན། ཐོས་པ་དང་བསམ་པའི་ཡོན་ཏན་ཡོད་ན་དེ་ལ་བརྟེན་ཏེ་ཆོས་གཞན་ལ་བཤད་པའི་སྒོ་ནས་ལྟོ་གོས་མང་པོ་འཚོལ་བར་བྱེད་པ་དེ་ལོག་འཚོ་ཡིན། ནོར་དང་རྫས་ཡོད་ན་མཆོད་སྦྱིན་དུ་མི་བྱ་བ་གསོག་འཇོག་གི་སྒོ་ནས་ཡང་ནས་ཡང་དུ་གསོག་འཇོག་མང་པོ་བྱེད་བསྡད་ན་དེ་ལོག་འཚོ་ཡིན་པས་ན། ཚུལ་བཞིན་དུ་དམ་པའི་ཆོས་སྒྲུབ་པས་ལོག་འཚོ་རྣམ་པ་དྲུག་པོ་དེ་དག་སྤང་བར་བྱས་ན་ལེགས། (150)  ཆོས་སྤྱིའི་གདམས་ངག་རྣམ་དྲུག་བསྟན་པ་ནི། ། མས་འཛེག་ཀུན་སྤྱོད་གཙང་བ་གདམས་ངག་ཡིན། ། སེམས་བསྐྱེད་ཚད་མེད་བཞིས་སྦྱངས་གདམས་ངག་ཡིན། །གང་ཡང་ཟུང་འཇུག་ཉམས་ལེན་གདམས་ངག་ཡིན། ། ས་ལམ་ཟབ་མོའི་གནད་བཙལ་གདམས་ངག་ཡིན། ། ལྟ་བ་སེམས་ཉིད་མཐའ་གྲོལ་གདམས་ངག་ཡིན། །ཕྱོགས་མེད་ཐོས་བསམ་བྱེད་པ་གདམས་ངག་ཡིན། ། ཞེས་གསུངས་པ་སྟེ། དེ་ནས་ཆོས་པ་སྤྱིའི་སྙིང་ནོར་ཐུན་མོང་མ་ཡིན་པ་གདམས་ངག་རྣམ་པ་དྲུག་དང་ལྡན་ན་ཆོས་རྣམ་པར་དག་པ་ཡིན་ཏེ། ལྟ་བ་མཐོ་དགོས་རྒྱུ་རེད་དེ་སྤྱོད་པ་དམའ་དགོས་པའི་ཕྱིར་ན་ཉན་ཐོས་ཀྱི་ལུགས་བཞིན་ལས་རྒྱུ་འབྲས་བག་ཡོད་དང་དྲན་ཤེས་ཀྱིས་རྒྱུད་བསྡམ་པར་བྱེད་དེ། ཁང་པའི་སྟེང་ལ་འཛེག་ན་སྐས་ཀྱི་མས་ནས་ཡ་འཛེག་དགོས་རེད་དུས། དེ་ལྟ་བུ་འཛེག་པའི་སྒོ་ནས་ཀུན་སྤྱོད་གཙང་མ་བྱེད་དེ་ཆང་དང་བུད་མེད་ལ་སོགས་པ་སྤང་བ་གདམས་ངག་ཡིན། གཞན་ཕན་གྱི་བསམ་པ་བཟང་པོའི་སྒོ་ནས་བདེ་བ་དང་ལྡན་འདོད་ཀྱི་བྱམས་པ། སྡུག་བསྔལ་དང་འབྲལ་འདོད་ཀྱི་སྙིང་རྗེ། བདེ་བ་དང་མི་བྲལ་བར་འདོད་པའི་དགའ་བ། ཉེ་རིང་ཆགས་སྡང་མེད་པའི་བཏང་སྙོམས་ཚད་མེད་བཞིས་རྒྱུད་ཡང་ནས་སྦྱངས་ཐེག་པ་ཆེན་པོའི་ལམ་གྱི་རྩ་བ་ཡིན་པས་ན་དེ་གདམས་ངག་ཡིན། ཐབས་སྙིང་རྗེ་ཆེན་པོ་དང་ཤེས་རབ་སྟོང་པ་ཉིད་ཟུང་འཇུག་གི་ངང་དུ་མཉམ་པར་བཞག་སྟེ་བསྡད་ན་དེ་གདམས་ངག་མཐར་ཐུག་པ་ཡིན། ས་བཅུ་ལམ་ལྔ་ལ་སོགས་པ་ཟབ་མོའི་གནད་སེམས་ཉིད་གཅིག་གི་ངང་ནས་ཚང་བ་འདིའི་གནད་འདི་བཙལ་ཤེས་ན་གདམས་ངག་ཡིན། གནས་ལུགས་ཀྱི་ལྟ་བ་ཞེས་བྱ་བ་འདི་སེམས་ཀྱི་ཆོས་ཉིད་ཡོད་མེད་རྟག་ཆད་ཀྱི་མཐའ་ལས་གྲོལ་བ་དེ་གདམས་ངག་ཡིན། ཐོས་པ་དང་བསམ་པ་ཕྱོགས་གཅིག་ཏུ་བྱས་ན་གཡག་ཞར་གྱིས་རྩྭ་ཟོས་པ་ལྟ་བུ་འགྱུར་བས། ཕྱོགས་མེད་ཀྱི་ཐོས་བསམ་བྱས་ནས་ཁོང་དུ་སྒྲོག་གྲོལ་བར་བྱས་ན་གདམས་ངག་ཡིན། འབྲས་བུ་སངས་རྒྱས་གོ་འཕང་ཨེ་ཐོབ་བསམ་རྒྱུ་རེ་བ་མང་པོ་མྱུར་དུ་བྱས་ན་དེ་མ་ཡིན་པ་རེ་ཐག་ཐམས་ཅད་ཆོད་པར་འགྱུར་པའི་གདམས་ངག་དགོས་པ་ཡིན། (151)  རེ་ཐག་ཆོད་པའི་གདམས་ངག་རྣམ་དྲུག་ནི། །ཁྲེལ་མེད་མི་ལ་སྲུང་སྡོམ་རེ་ཐག་ཆོད། ། སྙིང་རུས་མེད་ལ་སྒྲུབ་པ་རེ་ཐག་ཆོད། །དད་གུས་མེད་ལ་བྱིན་རླབས་རེ་ཐག་ཆོད། ། ཤེས་རབ་མེད་ལ་རྟོགས་པ་རེ་ཐག་ཆོད། །སྙོམ་ལས་ཅན་ལ་གྲུབ་རྟགས་རེ་ཐག་ཆོད། ། བསམ་ངན་མི་ལ་ཕན་སེམས་རེ་ཐག་ཆོད། ། གསུངས་པ། གོང་མའི་ཡོན་ཏན་ལ་རེ་བ་བྱས་ན་སྐྱོན་འདི་རྣམས་དང་ལྡན་ན་རེ་བ་འདི་བསྒྲུབ་རྒྱུ་ཡོད་མ་རེད། གང་རེད་ཟེར་ན། ཁྲེལ་དང་ངོ་ཚ་མེད་པའི་མི་ལ་སོ་བྱང་སྔགས་གསུམ་གྱི་སྡོམ་པ་སྲུང་སྡོམ་གྱི་རེ་བ་བྱེད་རྒྱུ་མེད། ཁོ་རང་བག་མེད་དུ་སྤྱོད་འགྲོ་བ་ཡིན། སྙིང་རུས་དང་བརྩོན་འགྲུས་མེད་པའི་གང་ཟག་དེ་ལ་སྒྲུབ་པ་བྱེད་པའི་རེ་ཐག་བཅད་པ་དེ་བརྩོན་པར་ནུས་མ་ཡིན། དཀོན་མཆོག་དང་བླ་མ་ལ་ཡིད་ཆེས་ཀྱི་དད་གུས་མེད་པ་དེ་སེམས་ལ་བྱིན་རླབས་ཨེ་འཇུག་གི་རེ་ཐག་ཆོད་དེ་འཇུག་རྒྱུ་མེད། ཐོས་བསམ་སྒོམ་གསུམ་གྱི་ཤེས་རབ་ཡང་དག་པ་ཞིག་མེད་ན་ཆོས་ཀྱི་གནས་ལུགས་རྟོགས་པའི་རེ་ཐག་ཆོད་པ་ཡིན། མི་ཚེ་ཟ་ཉལ་གཉིས་པོ་རེད་དེ་ཕག་པ་ལྟ་བུ་རེད་སོང་ན་སྙོམ་ལས་ཅན་ལ་གྲུབ་རྟགས་མྱུར་དུ་གདོན་པའི་རེ་ཐག་ཆོད་པ་ཡིན། གཞན་ཕན་གྱི་བསམ་པ་བཟང་པོ་མེད་དེ་ཐམས་ཅད་ལ་གནོད་སེམས་ཀྱི་བསམ་པ་ཡོད་ན་དེ་ལ་ཕན་པ་སེམས་པའི་རེ་ཐག་ཆོད་པ་ཡིན། (152)  བསླབ་པའི་གོ་རིམ་རྣམ་དྲུག་བསྟན་པ་ནི། །འཇུག་སྒོ་དང་པོ་འབྲི་ཀློག་སྒྲ་ཚད་བསླབ། ། གཉིས་པར་ཁྲིམས་བསྲུང་སྡེ་སྣོད་ཐོས་བསམ་བྱ། ། གསུམ་པར་ལམ་འཇུག་བླ་མ་དམ་པ་བསྟེན། ། བཞི་པར་མཉེས་བྱ་སྙན་བརྒྱུད་དམ་པ་ཉོན། ། ལྔ་པར་བསྒྲུབ་བྱ་མཐར་ཕྱིན་བརྩོན་འགྲུས་བརྩམ། །དྲུག་པ་གཞན་དོན་སྐྱོ་ངལ་མེད་པར་བྱ། ། དེ་རྣམས་རྗེས་འཇུག་སྐྱེས་བུ་དམ་པའི་སྲོལ། ། ཞེས་པ་སྟེ། དམ་པའི་ཆོས་ལ་བསླབ་པ་དེ་ལ་རིམ་པ་བཞིན་དུ་བྱིས་པ་བཙས་མ་ཐག་པ་དང༌། གཞོན་ནུ་དང༌། དར་ལ་བབ་པ། རྒན་པ་རྣམས་ཁ་ཟས་ཡང་དེ་ལྟར་དུ་བྱས་པ་མ་གཏོགས་ལུས་ཀྱིས་འཇུ་རྒྱུ་མ་རེད་དུས། དཔེ་དེ་བཞིན་དུ་ཐེག་པའི་གོ་རིམ་མ་ནོར་བ་ཉམས་ལེན་བྱས་ན་རང་གི་རྒྱུད་ལ་ཡོན་ཏན་གྱི་སྐྱེད་བྱེད་ཀྱི་རྐྱེན་དུ་འབྱུང་བ་ཡིན་པའི་ཕྱིར་ན། སངས་རྒྱས་ཀྱི་བསྟན་པ་ལ་འཇུག་པའི་དང་པོ་ཡི་གེ་འབྲི་བ་དང༌། ཀློག་པ་དང༌། དེ་ལའང་མ་དག་པ་ཐམས་ཅད་བསལ་ཏེ་སྒྲ་དང་ཚད་མའི་རིགས་པ་གཙོ་བོ་རུ་བསླབ་དགོས་པ་ཡིན། དེ་ལྟར་ལེགས་པར་བསླབས་ཟིན་པའི་རྗེས་སུ་ཡོན་ཏན་ཐམས་ཅད་ཀྱི་གཞི་རྟེན་སོ་བྱང་སྔགས་གསུམ་གྱི་ཚུལ་ཁྲིམས་མ་ཉམས་པ་ཚུལ་བཞིན་དུ་བསྲུང་ཞིང་ཐེག་པ་གསུམ་གྱི་སྡེ་སྣོད་དེ་ལ་ཐོས་པ་དང་བསམ་པས་གཏན་ལ་ཕབ་དགོས་པ་ཡིན། གསུམ་པ་ཐར་པའི་ལམ་ལ་འཇུག་པར་བྱེད་པ་དེ་ལ་དེད་དཔོན་བླ་མ་དགེ་བའི་བཤེས་གཉེན་དམ་པ་འདི་ཚུལ་བཞིན་དུ་བསྟེན་དགོས་པ་ཡིན། བཞི་པ་བླ་མ་དམ་པ་དེ་ལ་རབ་སྒྲུབ་པ། འབྲིང་ལུས་ངག །ཐ་མ་ཟང་ཟིང་གི་མཆོད་པས་མཉེས་པར་བྱེད། བླ་མའི་ཐུགས་ལ་བརྣག་པའི་སྙན་བརྒྱུད་ཀྱི་གདམས་པ་འདི་རྩེ་གཅིག་ཏུ་ཉན་དགོས་པ་ཡིན། ལྔ་པ་བླ་མའི་སྐུ་མདུན་ནས་གདམས་ངག་ཐོབ་ཚར་ནས་རང་གིས་གདམས་ངག་དེ་ཚུལ་བཞིན་དུ་སྒྲུབ། སྒྲུབ་པ་དེ་མཐར་མ་ཕྱིན་གྱི་བར་དུ་སྙིང་རུས་ཡལ་བར་མ་དོར་བ་བརྩོན་འགྲུས་བརྩམ་དགོས་པ་ཡིན། ཉམས་རྟོགས་རྒྱུད་ལ་སྐྱེས་ཏེ་རང་དོན་བསྒྲུབས་ཚར་ནས། དྲུག་པ་གཞན་སེམས་ཅན་དོན་དང་བསྟན་པའི་དོན་རྒྱ་ཆེན་པོ་སྐྱོ་ངལ་མེད་པ་བྱས་ན། དེ་རྣམས་ཀྱི་རྗེས་སུ་འཇུག་ན་སྐྱེས་བུ་དམ་པ་སྔ་རབས་གཤེགས་པ་ཐམས་ཅད་ཀྱི་རྣམ་ཐར་དང་རྗེས་སུ་མཐུན་པ་ཡིན། (153)  སྐལ་བཟང་སློབ་མ་སྐྱོང་བའི་ཆོས་དྲུག་ནི། །དད་ཅན་གང་མོས་རྗེས་སུ་འཛིན་ཤེས་དང༌། ། བརྩོན་འགྲུས་བྱ་བྱེད་མི་གཞུག་ལམ་དགོད་ཤེས། །ཐོས་བསམ་ཚིག་འབྱམས་མི་གཞུག་སྒྲུབ་ལ་འཛུད། ། རྙེད་འཚོལ་ཡོན་ཏན་མི་སློབ་དགེ་སྦྱོར་འཛུད། །གསོག་བྲུན་ནོར་སོག་མི་སློབ་ཆོག་ཤེས་བསླབ། ། ཚེ་འདིའི་གྲོས་འདུན་མི་སྦྱོར་ཆོས་མགོ་འདོན། །དེ་དག་ཐབས་མཁས་བཤེས་གཉེན་བཟང་པོའི་ལུགས། ། ཞེས་པ་སྟེ། སྐལ་བཟང་གི་སློབ་མ་དམ་པའི་ཆོས་ཀྱི་སྣོད་དུ་གྱུར་པ་དེ་ལ་བླ་མ་དགེ་བའི་བཤེས་གཉེན་གྱིས་སྐྱོང་ཚུལ་རྣམ་པ་དྲུག་ཡོད་དེ། གང་རེད་ཟེར་ན། བླ་མ་སངས་རྒྱས་དངོས་མཐོང་དང་གདམས་ངག་ལ་ཡིད་ཆེས་ཀྱི་དད་པ་ཡོད་པའི་གང་ཟག་དེ་ལ། ཐེག་པ་རྣམ་པ་གསུམ་གྱི་ཆོས་གང་ལ་མོས་པ་ཡོད་པ་དེས་རྗེས་སུ་འཛིན་ཏེ་དེའི་གདམས་ངག་འདི་ཚུལ་བཞིན་དུ་བསླབ་དགོས་པ་ཡིན། དེ་བརྩོན་འགྲུས་དང་ལྡན་པའི་གང་ཟག་ཡིན་ན་དེ་ལ་འཇིག་རྟེན་གྱི་བྱ་བ་དང༌། བཟོ་ལ་སོགས་པ་བྱེད་དུ་མི་བཅུག་པ་ཁོ་རང་ཐར་པའི་ལམ་དེ་ལ་རྩེ་གཅིག་ཏུ་འཇུག་པར་བྱས་ན་དེ་ནས་ལམ་རྟགས་ཀྱི་ཡོན་ཏན་སྐྱེ་འོང་དུས་དེ་དགོས་པ་ཡིན། ཐོས་པ་དང་བསམ་པ་ཕྱོགས་མེད་དུ་ཤེས་པའི་གང་ཟག་རེད་ན་ཁའི་ཚིག་ཙམ་དུ་མི་བྱུང་བ། ཐོས་བསམ་གྱི་དོན་དེ་རང་གི་སེམས་རྒྱུད་ལ་སྦྱོར་ཏེ་སྒྲུབ་པ་ལ་རྩེ་གཅིག་ཏུ་བསྐུལ་བར་བྱེད་དགོས་པ་ཡིན། ཡོན་ཏན་ཡོད་པ་དེ་དག་གིས་འཇིག་རྟེན་གྱི་རྙེད་པ་མི་འཚོལ་བ་དང༌། ལམ་གང་ལ་སྤངས་རྟོགས་ཀྱི་ཡོན་ཏན་སློབ་པར་འགྱུར་པ་དེ་ལ། དགེ་སྦྱོར་རྩེ་གཅིག་ཏུ་བརྩོན་པར་བྱེད་དགོས་པ་ཡིན། གསོག་བྲུན་གྱིས་ནོར་ཡུན་རིང་པོ་མི་གསོག་པ་ཆོག་ཤེས་ཀྱི་སྒོ་ནས་འདོད་ཆུང་ཆོག་ཤེས་བྱེད་དེ། ཟས་ལྟོ་འགྲངས་དང་གོས་ལྷགས་སྐྱོབ་ཙམ་གྱིས་ཆོག་པར་བྱེད་པ་ཡིན། འཇིག་རྟེན་ཚེ་འདིའི་དགྲ་འདུལ་གཉེན་སྐྱོང་ནོར་ལོངས་སྤྱོད་བསགས་པ་ལ་སོགས་པ་གྲོས་འདུན་མི་བྱེད་པ། དམ་པའི་ཆོས་ཁོ་ན་སྤྱོད་པས་རང་གི་མགོ་འཐོན་པ་ཞིག་དགོས་པ་ཡིན་པས། དེ་དག་ཚུལ་བཞིན་དུ་སྤྱོད་ན་ཐབས་ལ་མཁས་པའི་དགེ་བའི་བཤེས་གཉེན་བཟང་པོས་གདུལ་བྱ་སློབ་མ་རྗེས་སུ་སྐྱོང་བར་བྱེད་པའི་ལུགས་ཡིན། (154)  དྲན་པའི་བྱ་ར་བཏང་བའི་ཆོས་དྲུག་ནི། །ཚེ་འདིར་ཤོར་རམ་དྲན་པའི་བྱ་ར་བཏང༌། ། ལེ་ལོས་གཡེངས་སམ་དྲན་པའི་བྱ་ར་བཏང༌། །གོལ་སྒྲིབ་བྱུང་ངམ་དྲན་པའི་བྱ་ར་བཏང༌། ། འཁྲུལ་རྟོག་ཤོར་རམ་དྲན་པའི་བྱ་ར་བཏང༌། །འཆལ་གཏམ་ཤོར་རམ་དྲན་པའི་བྱ་ར་བཏང༌། ། ཐ་མལ་ལུས་སམ་དྲན་པའི་བྱ་ར་བཏང༌། ། གསུངས་དུས། རང་གི་སེམས་དེ་ལ་དྲན་པ་དང་ཤེས་བཞིན་གཉིས་ཀྱིས་སོ་པ་བཞག་སྟེ་རྟག་ཏུ་དམ་པའི་ཆོས་ལ་བཙུད་པར་བྱེད་པའི་བྱ་ར་གཏང་དགོས་རྒྱུ་རེད། གང་རེད་ཟེར་ན། རང་གི་སེམས་འདིས་ཚེ་འདིའི་རྙེད་པ་བཀུར་སྟི་ནོར་དང་ལོངས་སྤྱོད་ལ་སོགས་པ་དྲན་གྱི་འདུག་གམ་མི་འདུག །དྲན་གྱི་འདུག་ན་དེ་ལ་ཆོག་ཤེས་ཀྱི་གཉེན་པོ་བསྟེན་ཏེ་བྱ་ར་གཏང་དགོས་པ་ཡིན། ཟས་གོས་ལ་སོགས་པ་དང་འཇིག་རྟེན་བྱ་བ་ལེ་ལོས་གཡེངས་སོང་བ་ཡིན་ན་འཆི་བ་མི་རྟག་པ་རྗེས་སུ་དྲན། དམ་པའི་ཆོས་ལ་ཡར་སྦྱོར་བའི་དྲན་པའི་བྱ་ར་གཏང་དགོས་པ་ཡིན། ཉམས་དང་རྟོགས་པ་རྒྱུད་ལ་སྐྱེ་བའི་ཚེ་ན་གོལ་ས་དང་སྒྲིབ་པ་ཨེ་བྱུང་ལྟ་སྟེ་གེགས་སེལ་དང་བོགས་འདོན་གྱི་གདམས་ངག་བསྟེན་ཏེ་དྲན་པའི་བྱ་ར་གཏང་དགོས་པ་ཡིན། ཆགས་སྡང་གི་འཁྲུལ་པའི་རྣམ་པར་རྟོག་པ་མང་པོ་འབྱུང་ན་དེའི་དབང་གིས་ཁམས་གསུམ་འཁོར་བ་འཆིང་བ་ཡིན་པས། ཆགས་སྡང་གི་གཉེན་པོ་བསྟེན་ཏེ་དྲན་པའི་བྱ་ར་བཏང༌། ངག་འཁྱལ་མང་པོས་མི་ཚེ་སྟོང་ཟད་དུ་སོང་ན་དེས་ཚེ་འཕྲོ་བརླག་ཏུ་འགྲོ་བ་ཡིན་པའི་ཕྱིར་ན། རྟག་ཏུ་སྨྲ་བ་བཅད་པ་དང༌། ཆགས་སྡང་གི་གཏམ་མང་པོ་མི་སྨྲ་བ་དྲན་པའི་བྱ་ར་གཏང་དགོས་པ་ཡིན། དུས་རྟག་ཏུ་ལུས་ངག་གིས་དམ་པའི་ཆོས་ལ་ཚུལ་བཞིན་དུ་མི་བརྩོན་པ་ཐ་མལ་དུ་ལུས་བསྡད་ཡོད་དུས་དྲན་པའི་བྱ་ར་བཏང་ནས། དེ་དྲན་པའི་བྱ་རས་རྩིས་ཟིན་པ་དང་མཉམ་དུ་སྐྱོན་དེ་དག་གི་དབང་དུ་མ་བཏང་ན་ཐར་པའི་ལམ་མྱུར་དུ་འཐོབ་པར་འགྱུར་བ་ཡིན། (155)  ཆོས་མཛད་རྣམ་ཀྱི་བྱ་བ་རྣམ་དྲུག་ནི། །ཚེ་ལ་ལོང་མེད་མྱུར་དུ་འགྲོ་རྩིས་བྱ། ། ལས་འབྲས་ཆེ་ཕྲ་དགེ་སྡིག་བླང་དོར་བྱ། །གཞན་དོན་འགྲུབ་དཀའ་རང་དོན་མ་ཤོར་བྱ། ། ཤེས་བྱ་ཐུག་མེད་ཚིག་འབྱམས་མ་ཤོར་བྱ། །མི་ཤེས་བླུན་སྒོམ་རྨོངས་པར་མ་ཤོར་བྱ། ། མཁས་བཙུན་བཟང་འདོད་ང་རྒྱལ་མ་སོང་བྱ། ། གསུངས་དུས། དམ་པའི་ཆོས་ཚུལ་བཞིན་དུ་མཛད་པའི་གང་ཟག་རྣམས་ཀྱིས་དུས་རྟག་ཏུ་བྱ་དགོས་པའི་ཆོས་རྣམ་པ་དྲུག་ཡོད་དེ། མི་ཚེ་དེ་དག་ལ་ནམ་འཆི་ཆ་མེད། འཆི་རྐྱེན་ངེས་མེད་དུ་ཡིན་པས་ན་མྱུར་དུ་འཆི་བ་སླེབས་ཀྱི་རེད་བསམ། ཐར་པའི་ལམ་ལ་འགྲོ་བའི་ལམ་དེ་ལ་རྩེ་གཅིག་ཏུ་བརྩོན་པར་བྱ་དགོས་པ་ཡིན། ལས་འབྲས་འདི་ཉིད་གཏན་ནས་བསླུ་བ་མེད་པས་ན་རྟོགས་པ་ནམ་མཁའ་དང་མཉམ་ནའང་རྒྱུ་འབྲས་ཀྱི་འབྲས་བུ་བསམ་གྱིས་མི་ཁྱབ་པ་བསླུ་བ་མེད་པ་ཡིན། དགེ་བ་བླང་སྡིག་པ་དོར་ཏེ་ཚུལ་བཞིན་དུ་བྱ་བ་ཡིན། ཐོག་མ་ཉིད་དུ་སོ་སོ་སྐྱེ་བོས་གཞན་དོན་རྒྱ་ཆེན་པོ་འགྲུབ་པར་དཀའ་བས་ཐོག་མར་རང་གི་སེམས་འདུལ་བ་ལ་ནན་ཏན་བྱེད་དེ་རང་གི་དོན་མདོ་མ་ཤོར་བ་བྱེད་དགོས་པ་ཡིན། ཆོས་བསླབ་དགོས་པའི་གནས་སུ་ཤེས་བྱ་དེ་ལ། ཤེས་བྱ་ནམ་མཁའི་གཟའ་སྐར་འདྲ། །བསླབ་དགོས་གནས་ལ་ཟད་པ་མེད། ། ད་རེས་ཆོས་སྐུ་སྙིང་པོའི་དོན། །འགྱུར་མེད་བཙན་ས་བཟུང་ན་ལེགས། ། ཞེས་པ་དེ་རེད་དུས་ཚིག་གི་རྗེས་སུ་མི་འབྲང་བ་རང་གི་ཉམས་སུ་ལེན་རྒྱུའི་གནད་དོན་དེ་ཚུལ་བཞིན་རྒྱུད་ལ་ཡོད་པར་བྱ་དགོས་པ་ཡིན། གདམས་ངག་ཟབ་མོའི་གནད་གང་ཡང་མི་ཤེས་པས་བླུན་སྒོམ་བྱས་ན་མུན་ནག་ནང་ནས་མདའ་འཕང་ན་འབེན་ལ་འཕོག་སྲིད་རྒྱུ་མ་རེད་དུས། བླུན་པོའི་སྒོམ་པ་དེ་དང་འདྲ་བ་ཡིན་པས་བླུན་སྒོམ་མ་ཤོར་བར་བྱ། མཁས་པ་དང་བཙུན་པ་སངས་རྒྱས་ཀྱི་བསྟན་པ་ལ་བྱ་བ་བྱས་པའི་མཛད་པ་བཟང་པོ་ཡོད་ན། ང་དེ་ལྟ་བུ་དང་ལྡན་ནོ་སྙམ་སྟེ་ང་རྒྱལ་གྱི་དབང་དུ་ཕྱིན་སོང་ན་ཡོན་ཏན་གོང་འཕེལ་དུ་སྒྲུབ་པ་མེད་པས་དེ་ལྟར་བརྩོན་དགོས་པ་ཡིན། (156)  སྒྲུབ་འདོད་ལེགས་པར་བསམ་པའི་ཆོས་དྲུག་ནི། །ཚེ་འདི་མ་བྲལ་ཕ་ཡུལ་བློས་མི་ཐོངས། ། འདོད་ཞེན་མ་ལོག་དབེན་པར་སྡོད་མི་ཚུགས། །གྲུབ་མཐའ་མ་གྲོལ་རང་རྒྱུད་ཆོས་ཀྱིས་འཆིང༌། ། བསམ་གཏན་མ་སྐྱེས་སྟན་ལ་འདུག་མི་ཚུགས། །གཉེན་པོ་བྲལ་བས་རྣམ་གཡེང་རྐྱེན་མི་ཐུབ། ། བརྟུལ་ཞུགས་མཆོག་འཛིན་གཉེན་པོ་དུག་ཏུ་འགྲོ། །དེ་བས་འདི་དག་ལེགས་པར་བསམ་པ་གཅེས། ། ཞེས་པ་སྟེ། དམ་པའི་ཆོས་ཚུལ་བཞིན་དུ་བསྒྲུབ་པར་འགྱུར་པ་དེ་ལ་ལེགས་པའི་ཡོན་ཏན་དྲུག་ཡོད་དགོས་པས། གང་རེད་ཟེར་ན། ཚེ་འདིའི་ཆགས་སྡང་རྨོངས་གསུམ་དང་མ་བྲལ་ན་ཕ་ཡུལ་སྤོང་བའི་བློ་བྱས་ནའང་ཆགས་སྡང་སེམས་ལ་ཡོད་ན་ཕན་རྒྱུ་མེད་པ་དང༌། ཉེ་རིང་དང་གཉེན་ལ་སོགས་པ་དང༌། ཁྱིམ་མཚེས་གྲོགས་པོ་ཐམས་ཅད་བློས་མི་གཏོང་བ་ཞེན་ཆགས་བྱས་པ་འཇིག་རྟེན་འཁོར་བའི་བྱ་བ་འཇིག་རྟེན་ཆོས་བརྒྱད་ལས་ཞེན་པ་མ་ལོག་ན་རི་ཁྲོད་དབེན་པའི་གནས་སུ་སྡོད་དགོས་ནའང་སྤྲེའུ་དང་འདྲ་སྟེ་སྡོད་མི་ཚུགས་པ། གྲུབ་མཐའ་ཐམས་ཅད་སླུ་བྱེད་ཅན་འཆིང་བ་ཡིན་པས་དེ་ཆོས་ཉིད་ཀྱི་ངང་དུ་གྲོལ་མ་ཐུབ་ན་རང་གི་ཆོས་ལུགས་གྲུབ་མཐའ་དེ་ལ་བཟང་པོ་དང༌། གཞན་གྱི་གྲུབ་མཐའ་ལ་སྐྱོན་འདེབས་པར་བྱེད་པས་རང་རྒྱུད་ཆོས་ཀྱིས་ཕར་ལས་ངན་ཆོས་སྤོང་བསགས་ཏེ་སྟེ་འཆིང་འགྲོ་བ་མ་གཏོགས་མེད། ཞི་གནས་དང་ལྷག་མཐོང་གི་བསམ་གཏན་ཡང་དག་པ་རྒྱུད་ལ་མ་སྐྱེས་ན་སྟན་གྱི་སྟེང་དུ་མཉམ་པར་བཞག་དགོས་ནའང་ཡུན་རིང་པོ་རུ་མཉམ་པར་བཞག་མི་ཚུགས་པ་ཡིན། རང་གི་རྒྱུད་ལ་རྣམ་གཡེང་དང་འདུ་འཛིའི་གཉེན་པོ་ངེས་འབྱུང་དང་སྐྱོ་ཤས་མེད་ན། དོན་མེད་ས་མཐའ་ལ་སྐོར་བསྡད་ནའང་རྣམ་གཡེང་དབང་གིས་རྐྱེན་ལ་འགྱུར་ཏེ་མི་ཐུབ་པ་ཡིན། གསང་སྔགས་སྤྱོད་པ་སྤྱད་པའི་གང་ཟག་ཡིན་ན་ང་གྲུབ་ཐོབ་ཡིན། གསང་སྔགས་ཀྱི་སྤྱོད་པས་ཉོན་མོངས་པ་གང་གིས་འགོས་པ་མེད་བསམ་མཆོག་ཏུ་འགྲོ་ན། དཔེར་ན་དུག་ཟོས་བཞག་ན་དུག་གིས་སླར་ཡང་འཆི་རྫས་བྱེད་རྒྱུ་རེད་དེ། དཔེ་དེ་ལྟ་བུ་རང་གི་སྤྱོད་པས་ཐར་པའི་ལམ་དང་རྒྱབ་འགལ་བར་བྱེད་པ་ཡིན་པས། དེ་བས་འདི་དག་སྐྱེའི་འདུག་གམ་མི་འདུག་ལེགས་པར་བསམ་སྟེ་ཡོད་ན་སྐྱོན་སྤང་བར་བྱ་བ་ཡིན། (157)  ཕྱི་ནང་རྟགས་དྲུག་ལེགས་པར་བསྟན་པ་ནི། །དཔྱོད་ལྡན་མི་དཔེས་གང་བརྩམས་མཐར་ཕྱིན་དང༌། ། རྟོགས་ལྡན་མི་དཔེས་གཏམ་ལ་བསྐྱར་ཐུབ་དང༌། །གོ་རིག་ལྡན་པས་གང་ཡང་ཤེས་པ་དང༌། ། ངེས་ཤེས་སྐྱེས་ཏེ་དཀའ་སྤྱད་ནུས་པ་དང༌། །ཆོས་དང་འདྲེས་ཏེ་རང་རྒྱུད་དུལ་བ་དང༌། ། ཤེས་རབ་ཅན་དེ་ཐོས་པས་མི་ངོམས་དང༌། །ནང་གི་རྟགས་ཀྱིས་ཕྱི་རོལ་ཤར་བ་ཡིན། ། གསུངས། རང་གི་ལུས་ངག་ཡིད་གསུམ་ལ་དུས་རྟག་ཏུ་ཤེས་བཞིན་གྱི་སྒོ་ནས་ཡང་ནས་ཡང་དུ་ཤེས་པར་བྱས་ན། དེ་ཤེས་པ་དེ་ལ་བརྟེན་ཏེ་ཕྱིའི་སྤྱོད་པ་དང་ནང་གི་སྤྱོད་པ་ཆ་མཚུངས་པ་ལེགས་པ་ཡིན་པའི་ཕྱིར་ན། གང་རེད་ཟེར་ན། རང་གི་ལུས་ངག་ཡིད་གསུམ་གྱིས་བྱ་བ་གང་བྱེད་ན། དེ་ལ་བསམ་བློ་ལེགས་པར་བཏང་སྟེ་བྱ་བ་དེ་བརྩམས་ཟིན་ནས་བཟུང་སྟེ་མཐར་ཕྱིན་པ་ཞིག་དགོས་རྒྱུ་རེད་དུས་མཐར་ཕྱིན་པ་བྱེད་པ། ༺རྟོགས་ལྡན་མི་དཔེས་ཡང་ནས་ཡང་དུ་གདམས་ངག་ཐོས་བསམ་སྒོམ་གསུམ་གྱིས་བསྐྱར་ཐུབ་ན་གདམས་ངག་གི་གནད་ཐམས་ཅད་ཤེས་པས་སྔ་ཕྱི་འགལ་བ་མེད་པས་གཏམས་ལ་བསྐྱར་ཐུབ་པ་དང༌། གོ་རིག་ལྡན་པས་ཐམས་ཅད་ཤེས་པར་བྱས་ནས་མདོ་སྔགས་ཀྱི་དོན་གང་ཡང་ཤེས་པ་དང༌། ༻རང་གི་ལྟ་སྒོམ་སྤྱོད་གསུམ་ལ་ངེས་ཤེས་ཡག་པོ་ཡོད་ན་དཀའ་སྤྱད་སྙིང་རུས་བརྩོན་འགྲུས་སྒོ་ནས་ལུས་ལ་ན་ཚ་སེམས་ལ་སྡུག་བསྔལ་འབྱུང་ནའང་བཟོད་ཐུབ་པ་བྱེད་པ། ཆོས་དང་རང་རྒྱུད་འདྲེས་ཡོད་མེད་བརྟག་པ་བྱེད་པ་དེ་ལ་རང་རྒྱུད་དུས་རྟག་ཏུ་ཉོན་མོངས་མེད་པ་དང༌། ཆོས་ལ་སྦྱོར་ཐུབ་པའི་དྲན་ཤེས་བག་ཡོད་ལྡན་པའི་དུལ་བ་ཡིན་པ་དང༌། ཤེས་རབ་ཅན་གྱི་གང་ཟག་ཡིན་ན་ག་ཚོད་ཐོས་པ་རྒྱ་ཆེན་པོ་ཡོད་ནའང་མཐའི་རྒྱ་མཚོ་ཆེན་པོ་ལ་ཆུས་ངོམས་པ་མེད་པ་ལྟར་དུ་མི་ངོམས་པ། དེ་ནང་ལ་ཡོན་ཏན་ཡོད་པའི་རྟགས་དེ་ཕྱི་རོལ་དུ་ཤར་དུས། རྟགས་སྤྱོད་པས་བསྟན་ཞེས་བྱ་བ་ཡིན། (158)  གཟུང་འཛིན་མདུད་པ་དགྲོལ་བའི་ཆོས་དྲུག་ནི། །ཆགས་སྡང་སྐྱེས་དུས་སེམས་ལས་བལྟས་ཏེ་དགྲོལ། ། དུག་ལྔ་སྐྱེས་དུས་རང་ངོ་བལྟས་ཏེ་དགྲོལ། །ཟུག་རྔུ་བྱུང་དུས་བདེ་ཆེན་བསྒོམས་ཏེ་དགྲོལ། ། རྣམ་རྟོག་འཐོར་དུས་རང་བཞིན་བཅད་དེ་དགྲོལ། །ངལ་དུབ་སྐྱེས་དུས་ལྷོད་དེ་གློད་དེ་དགྲོལ། ། འཐིབས་ཤིང་ལྟེང་ཚེ་གསལ་དག་ངར་བཅས་དགྲོལ། ། གསུངས་དུས། རང་གི་རྒྱུད་ལ་གཟུང་འཛིན་གྱི་མདུད་པ་འདི་གཉེན་པོས་བཀྲོལ་ཐུབ་ཡོད་མེད་ཚད་ལྟ་བའི་རྣམ་པ་ཆོས་དྲུག་ཡིན། གང་རེད་ཟེར་ན། རང་ཕྱོགས་ལ་ཆགས་གཞན་ཕྱོགས་ལ་སྡང་བའི་རྟོག་པ་མང་པོ་སྐྱེས་དུས་རང་གི་སེམས་འདི་ཆགས་སྡང་གི་དབང་དུ་འགྲོ་ཨེ་འདུག་མིན་འདུག་བལྟས་ཏེ་སེམས་དྲན་ཤེས་བག་ཡོད་ཅིག་བྱེད་དང༌། ཆགས་སྡང་གི་མདུད་པ་དགྲོལ་རུང་བ་ཡིན། ཉོན་མོངས་པ་དུག་ལྔ་སྐྱེ་ན་དུག་ལྔའི་ངོ་བོ་དེ་སྐྱེ་འགག་གནས་གསུམ་དང་བྲལ་བའི་ཆོས་ཉིད་ཀྱི་རང་ངོ་ལ་བལྟས་ན་དུག་ལྔ་ཡེ་ཤེས་ཀྱི་ངོ་བོ་རང་བཞིན་རྫོགས་པ་ཆེན་པོའི་གྲོལ་ལུགས་ཀྱི་གདམས་ངག་དང་ལྡན་པ་ཡིན། ན་ཚ་ལ་སོགས་པའི་ཟུག་རྔུ་འབྱུང་ན་དེ་ཐམས་ཅད་བདེ་བ་ཆེན་པོའི་ཡེ་ཤེས་ཀྱི་རོལ་བ་བསྒོམ་ན་དེ་ཟུག་རྔུ་འདི་དགྲོལ་བ། རྣམ་རྟོག་མང་པོ་རང་བཞིན་སེམས་ལ་ཤར་འོང་ན་རྣམ་རྟོག་གི་རང་བཞིན་ཆོས་ཉིད་སྟོང་པ་ཉིད་ཡིན་པ་དེ་ཐག་བཅད་དེ་དགྲོལ་དགོས་པ་དང༌། ཞི་གནས་དང་ལྷག་མཐོང་གི་ཏིང་ངེ་འཛིན་རྩེ་གཅིག་ཏུ་སྒོམ་པའི་ཚེ་ན་སེམས་ཧ་ཅང་བཅུན་བཅས་ངལ་དུབ་སྐྱེ་འོང་ན་ཁོང་ལྷོད་པའི་སྒོ་ནས་གུ་ཡངས་བློ་བདེ་བྱས་ན་དགྲོལ་བ་ཡིན། ཉམས་སུ་ལེན་པའི་ཚེ་ན་གཉིད་ཁུག་པ་དང་སེམས་འཐིབས་པལྟ་བུ་ཡིན་ན་ཞི་གནས་ཀྱི་སྟེང་དུ་འགྲོ་བ་ཡིན་པས་ན་རིག་པ་གསལ་ངར་དང་དག་པ་དང་བཅས་པའི་སྒོ་ནས་དགྲོལ་བ་བྱེད་དགོས། (159)  སྒྲུབ་པའི་ཆོས་ལ་བཅས་པ་རྣམ་དྲུག་ནི། །གདམས་ངག་ཟབ་མོ་ངོ་སྤྲོད་བཅས་པ་དགོས། ། ངོ་སྤྲོད་གོང་མའི་ཕྱག་བཞེས་བཅས་པ་དགོས། །ཕྱག་བཞེས་དེ་ཡང་ཉམས་མྱོང་བཅས་པ་དགོས། ། ཉམས་མྱོང་དྲོད་ཚད་རྟགས་དང་བཅས་པ་དགོས། །དྲོད་རྟགས་ཐོབ་བྱའི་འབྲས་བུར་བཅས་པ་དགོས། ། འབྲས་བུ་གཞན་དོན་མཛད་པར་བཅས་པ་དགོས། །ཡ་བྲལ་ལམ་དེ་གོལ་བའི་གནས་སུ་འཁྱོག །ཅེས་པ་སྟེ། བསྒྲུབ་པར་བྱ་བའི་ཆོས་དེ་ལའང་ཤིན་ཏུ་གཅེས་སྤྲས་བྱ་བའི་གདམས་ངག་དྲུག་ཡོད་དེ། གང་རེད་ཟེར་ན། བླ་མའི་གདམས་ངག་ཟབ་མོ་འདི་ཆོས་ཉིད་ཀྱི་རང་ངོ་འཕྲོད་ཡོད་པ་བཅས་ཤིག་དགོས་པ་ཡིན། རང་ངོ་འཕྲོད་པ་དེའང་བརྒྱུད་ལྡན་བླ་མ་གོང་མའི་ཕྱག་བཞེས་ལྟར་དུ་མ་ཉམས་པ། གེགས་དང་གོལ་ས་མེད་པ་ནོར་འཁྲུལ་དང་བྲལ་བ་ཞིག་དགོས། བླ་མའི་ཕྱག་བཞེས་དེའང་བླ་མ་རང་གིས་ཀྱང་ཆོས་དེ་ཉམས་སུ་ལེན་ཏེ་དེ་ཉམས་མྱོང་ཡོད་པ་དེ་ལ་བརྟེན་ཏེ་གཞན་དག་དེའི་ལམ་ལས་ཡར་འཁྲིད་དགོས། ངོ་སྤྲོད་ལྡན་མཁན་བླ་མའི་ཕྱག་བཞེས་མཛད་པ་དེའང་ཉམས་མྱོང་དང་བཅས་པ་ཅན་ཞིག་དགོས། རང་གི་སེམས་ལ་ཉམས་མྱོང་སྐྱེ་འོང་བའི་ཚེ་ན། ཉམས་མྱོང་མཐོ་དམན་ཆེ་འབྲིང་ཆུང་གསུམ་གང་འདྲ་ཡིན་བལྟ་སྟེ་ལམ་རྟགས་ཀྱི་དྲོད་ཚད་ངེས་འབྱུང་དང་སྐྱོ་ཤས། མོས་གུས་དང་རྟོགས་པ་མངོན་ཤེས་དང་བཅས་པ་དགོས། དྲོད་རྟགས་སེམས་ལ་ཤར་འོང་བའི་ཚེ་ན་མཐར་ཐུག་གི་འབྲས་བུ་གཏན་ཁེལ་བ་ཞིག་ཐོབ་ཡོད་པ་དེ་དགོས། མཐར་ཐུག་གི་འབྲས་བུ་མངོན་སུམ་དུ་འབྱུང་ན་གཞན་སེམས་ཅན་ནམ་མཁའ་དང་མཉམ་པ་ལ་ཕན་ཐོགས་པ་ཅན་ཞིག་དགོས་པ་ཡིན་མ་གཏོགས། དེ་དག་མ་ལྡན་ན་ཟུང་འཇུག་གི་ལམ་དེ་ཡ་བྲལ་བ་ཡིན་པས་ན་གོལ་བའི་གནས་སུ་འཁྱོག་སྟེ་གོལ་བ་ཡིན། (160) གཅེས་པའི་གདམས་ངག་རྣམ་དྲུག་བསྟན་པ་ནི། །དགེ་སྦྱོར་གང་བྱེད་ཐུན་ལས་མི་འདའ་གཅེས། །བཀའ་ལུང་ཆོས་དང་རང་རྒྱུད་འདྲེས་པ་གཅེས། །བསམ་གཏན་རྐྱེན་ཐུབ་རང་རྒྱུད་མི་འཁྲུགས་གཅེས། ། ལྟ་བ་མཐའ་གྲོལ་ཕྱོགས་འཛིན་མེད་པ་གཅེས། །ཆོས་ཉིད་ངང་དང་འདུ་འབྲལ་མེད་པ་གཅེས། ། ཅིར་སྣང་ཐབས་ལ་ཡེ་ཤེས་སྐྱེ་བ་གཅེས། ། ཞེས་པ་གཅེས་པའི་གདམས་ངག་རྣམ་པ་དྲུག་ཡོད་དེ། གང་རེད་ཟེར་ན། རང་གི་ལུས་ངག་ཡིད་གསུམ་གྱིས་དགེ་སྦྱོར་གང་བྱས་ནའང་མཉམ་རྗེས་རིས་མེད་དུ་སོང་ནས། ཐུན་བཞིའི་རྣལ་འབྱོར་མི་བཅག་ཅེས་པ་ལྟར། ཐུན་བཞི་དང་དྲུག་ལ་སོགས་པའི་སྒོ་ནས་བར་མཚམས་མེད་པ་སྤྱད་ཐུབ་ན་བོགས་འདོན་པ་དང་དགེ་བ་༺གང་སྐྱོང་བ་༻ཡིན། བཀའ་ལུང་མང་པོ་ཐོབ་སོང་བ་དེའི་ཆོས་དེ་ཐོབ་ཡོད་ན། ཆོས་ཀྱི་ཡོན་ཏན་ཤེས་པ་དེ་དང་རང་གི་རྒྱུད་གཅིག་ཏུ་འདྲེས་པར་བྱེད་པ་དགོས་ཡིན། ཞི་གནས་ཀྱི་བསམ་གཏན་རྒྱུད་ལ་སྐྱེ་འོང་ན་བསམ་གཏན་དེ་རྣམ་གཡེང་དང་བྱིང་རྒོད་ཀྱི་རྐྱེན་ཐུབ་རང་གི་རྒྱུད་ལ་ཆགས་སྡང་གི་རྐྱེན་གྱིས་མི་འཁྲུགས་པ་གཅེས་པ་ཡིན། ཆོས་ཉིད་ཀྱི་ལྟ་བ་ཡོད་མེད་ཀྱི་མཐའ་ལས་གྲོལ་བ་རྟོགས་ན་ལྟ་བ་སྣང་ཕྱོགས་དང་སྟོང་ཕྱོགས་ལ་སོགས་པའི་ཕྱོགས་རིས་ཀྱི་འཛིན་པ་མེད་པ། ཆོས་ཉིད་ཀྱི་ལྟ་བ་དེའི་ངང་དུ་ཡེངས་འཁྲུལ་མེད་པའི་འདུ་འབྲལ་མེད་པ་དགོས། ཅིར་ཡང་སྣང་བ་ཐམས་ཅད་ཐབས་མཁས་ཀྱི་མན་ངག་ལ་བརྟེན་ཏེ་རང་གི་རྒྱུད་ལ་བདེ་ཆེན་ཡེ་ཤེས་སྐྱེ་བ་གཅེས་པ་ཡིན། (161)  ཡང་དག་ཆོས་ལ་གྱིས་པ་རྣམ་དྲུག་ནི། །འཁོར་བའི་ཉེས་ལྟོས་ཞེན་པ་ལོག་པ་གྱིས། ། 