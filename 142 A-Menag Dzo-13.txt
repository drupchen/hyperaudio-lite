གསུངས་དུས། དེ་གང་རེད་ཟེར་ན། དོན་མེད་འཇིག་རྟེན་གྱི་བྱ་བ་འདི་འཁྲུལ་པ་རེད། སྤང་དགོས་བསམ་པ་ཞིག་དྲན་སོང་ན། ཆོས་ལ་དད་པ་སྐྱེ་བའི་དུས་སུ་བྱ་བ་ཐམས་ཅད་བྱེད་འཕྲོ་བཅད་དེ་ཕར་གཡུག་ཤོག་གསུངས་རེད། དོན་མེད་འཇིག་རྟེན་གྱི་བྱ་བ་བྱེད་བསྡད་ན་ཆུའི་གཉེར་མ་དང་འདྲ། གཅིག་གི་རྗེས་ལ་གཅིག་སླེབས་ཏེ་ནམ་ཡང་ཟིན་དུས་མེད་པས་ན། དབེན་པའི་གནས་སུ་བྱ་བྲལ་བྱེད་དེ་རྩེ་གཅིག་ཏུ་སྒྲུབ་པ་བྱེད་དགོས། རི་ཁྲོད་ལ་སྒྲུབ་པ་བྱེད་དགོས་བསམ་ན། དེ་ནས་དྲན་མ་ཐག་རི་ཁྲོད་ལ་སོང་སྟེ་སྒྲུབ་པ་རྩེ་གཅིག་བྱས་ན་དགའ་རྒྱུ་རེད་མ་གཏོགས། ད་ལྟ་མིན་རྗེས་ལ་ཁོམ་འོང་དུས་ཡིན་དུས་ཡུན་རིང་སོང་ན་སྒྲུབ་པའི་དུས་མེད། དེ་དུས་མ་ཕྱིན་འགལ་རྐྱེན་གྱི་བཤོལ་འདེབས་མང་བ་ཡིན། བླ་མ་བསྟེན་དུས་བླ་མས་ཅི་གསུང་བཀའ་བཞིན་དུ་ཉན་དགོས་མ་གཏོགས། ངས་བླ་མ་ལ་ཞབས་ཏོག་བྱས་བཞག་ཡིན། ངས་རང་འདོད་བྱས་བཞག་རྒྱུའི་ཡུས་མང་པོ་བཤད་ན་བླ་མའི་ཐུགས་ཟིན་དུས་མི་འོང༌། སེམས་ཀྱི་ངོ་བོ་བལྟ་དུས་མ་བཅོས་རང་སར་བཞག་དགོས་མ་གཏོགས། མ་བཞག་སེམས་ལ་སྒུལ་སྐྱོད་མང་པོ་བྱེད་བསྡད་ན་ཆོས་ཉིད་ཀྱི་རང་ངོ་མཐོང་དུས་མེད། ཡོན་ཏན་འཚོལ་བའི་དུས་སུ་ཉིན་དང་མཚན་མི་དལ་བ་བརྩོན་འགྲུས་ཀྱི་སྒོ་ནས་བུང་བ་མེ་ཏོག་ལ་རོལ་བ་ལྟ་བུ་གཉུག་བསྲིང་བ་དགོས་མ་གཏོགས། ཉི་མ་གཅིག་གཉིས་ཞིག་གིས་ཡོན་ཏན་རྒྱུད་ལ་སྐྱེ་དགོས་རྒྱུ་དང༌། ཡང་བྱ་བ་གཅིག་ཟིན་དུས་གཅིག་བཞག་པས་ཡོན་ཏན་རྩལ་རྫོགས་དུས་མེད། ཆོས་ཉིད་ཟད་ས་ལ་སྐྱེལ་དུས་གནས་ལུགས་ཀྱི་བཙན་ས་ཟིན་དགོས། དེ་མ་ཡིན་པ་རང་གི་རྒྱུད་ལ་ཆོས་ཉིད་ཡོད་པ་འདི་མི་ཤེས་པ་གཞན་དུ་བཙལ་བས་རྙེད་པའི་དུས་མེད་གསུངས། (331) གནས་ལུགས་སྒྲུབ་པའི་གཉེན་པོ་རྣམ་དྲུག་ནི། །ཆེ་བཟང་མཐོ་ས་མི་གཟུང་དམན་པའི་འདུག་སར་བསྡད། ། མང་པོའི་འགོ་དཔོན་མི་བྱ་བཟང་པོའི་འོག་ཏུ་ཞུགས། །བཟང་འདོད་སྙན་གྲགས་མི་སྒྲུབ་ངར་འཛིན་རི་བོ་སྒྱེལ། ། རང་འདོད་རྒྱལ་ཁ་མི་སྒུག་ཆོག་ཤེས་ཕམ་ཁ་བླང༌། །མི་ངོའི་དཀར་ནག་མི་ལྟ་རང་རྒྱུད་དགེ་སྡིག་ལྟ། ། ཚོགས་དྲུག་ཡུལ་ལ་མི་ཡེང་སེམས་ཀྱི་རང་ངོ་ལྟོས། །དེ་ལྟར་རྣམ་པ་དྲུག་ལྡན་སྒྲུབ་པ་གནད་དུ་ཕྱིན། ། གསུངས་དུས། གནས་ལུགས་རྟོགས་པའི་གཉེན་པོ་རྣམ་པ་དྲུག་ཡོད། གང་རེད་ཟེར་ན། རང་གོ་ས་མཐོན་པོ་ཡིན། རིགས་བཟང་པོ་ཡིན། འབྱོར་པ་ཆེན་པོ་ཡིན་བསམ་མཐོ་ས་མི་གཟུང༌། མ་དམའ་ས་ལ་བསྡད་དེ་དམན་པའི་ས་བཟུང་ནས་ཡོན་ཏན་གང་ཡང་མེད་པ་ཞིག་བྱས་ན་དགའ་གསུངས། དེ་ནས་མི་མང་པོའི་འགོ་དཔོན་མི་བྱ་བ་རང་གི་བྱ་བ་འདི་བཟང་པོ་ཅན་ཞིག་བྱེད་དེ་དགའ་གསུངས། རང་གིས་བྱ་བ་བྱེད་པ་འདི་སྙན་པ་དང་གྲགས་པ་འོང་འདོད་མི་བྱེད་པར། རང་གིས་བྱས་བཞག་རྒྱུ་འདི་ལ་ང་རྒྱལ་གྱི་རི་བོ་འདི་སྒྱེལ་བཞག་ན་དགའ། རང་འདོད་ཀྱིས་རྒྱལ་ཁ་མི་བསྒྲུབ་པ་རང་ཉིད་ཆོག་ཤེས་ཀྱིས་ཕམ་ཁ་བླང་ན་དེ་དགའ་བ་ཡིན། མི་ཚོའི་ངོ་དཀར་ནག་ལ་མི་ལྟ་བ་རང་རྒྱུད་ཀྱིས་དགེ་སྡིག་གང་བྱེད་ཀྱི་འདུག་དྲན་ཤེས་བག་ཡོད་ཀྱིས་ལྟ་སྟེ། སྡིག་པ་སྤང་དགེ་བ་སྒྲུབ་ན་དགའ། ཚོགས་དྲུག་གི་ཡུལ་ལ་མི་གཡེང་བ་སེམས་ཀྱི་རང་ངོ་ལྟ་དེ་ལྟར་རྣམ་པ་དྲུག་དང་ལྡན་ན་ཆོས་སྒྲུབ་པ་གནད་དུ་ཕྱིན་པ་ཡིན། (332) ངེས་པ་རྣམ་དྲུག་མན་ངག་བསྟན་པ་ནི། །མོས་གུས་གདུང་སེམས་བཅས་ཏེ་གསོལ་བ་འདེབས་ནུས་ན། ། སེམས་ཉིད་རང་ངོ་རྟོགས་ཤིང་བྱིན་རླབས་འཇུག་པར་ངེས། །རང་བབས་བྱར་མེད་ངང་ལ་ལྷུག་པར་གློད་ཤེས་ན། ། རང་རིག་གཉིས་མེད་ཡེ་ཤེས་ཇི་བཞིན་གསལ་བར་ངེས། །གཉིས་འཛིན་མཚན་མའི་རྣམ་རྟོག་རང་ངོ་བལྟ་ཤེས་ན། ། ངང་ཐོག་བཅོས་བསླད་མེད་པར་རང་ས་གྲོལ་བར་ངེས། །འཁྲུལ་སྣང་གཟུང་འཛིན་རྣམ་རྟོག་རང་སར་འཇོག་ཤེས་ན། ། རང་དངས་མི་རྟོག་ཡེ་ཤེས་རང་བཞིན་འཆར་བར་ངེས། །ཐབས་ཀྱིས་རིག་པ་གཅུན་ན་གནས་ལུགས་གདོད་མའི་གཞི། ། མི་གཡོ་སྤྲོས་དང་བྲལ་བའི་ལྷུན་གྲུབ་འཆར་བར་ངེས། །སྙོམ་ལས་ལེ་ལོ་མེད་པར་བརྩོན་འགྲུས་རྒྱུན་བསྲིངས་ན། ། ས་ལམ་ཡོན་ཏན་དྲོད་རྟགས་ནང་ནས་འཆར་བར་ངེས། ། གསུངས་ནས། རྒྱུ་འདི་བསྒྲུབ་ན་འབྲས་བུ་མི་བསླུ་བ་ངེས་པ་རྣམ་པ་དྲུག་ཡོད། གང་རེད་ཟེར་ན། བླ་མ་ལ་སངས་རྒྱས་དངོས་མཐོང༌། ཅི་མཛད་ལེགས་མཐོང་གི་མོས་གུས་གདུང་སྟེ་གསོལ་བ་འདེབས་ནུས་ན་སེམས་ཀྱི་ངོ་བོ་མི་རྟོགས་པའི་ཐབས་གཏན་ནས་མེད་གསུངས། རང་བབས་བྱར་མེད་ཀྱི་ངང་དུ་གློད་ཤེས་ན། རང་རིག་གཉིས་མེད་ཡེ་ཤེས་ཀྱི་ཉམས་མྱོང་སེམས་ལ་གསལ་མི་འོང་པའི་ཐབས་མེད། གཉིས་འཛིན་མཚན་མའི་རྣམ་རྟོག་ཐམས་ཅད་ཀྱི་རང་ངོ་བལྟས་ཏེ་རང་གྲོལ་གྱིས་གྲོལ་ཐུབ་ན། རིག་པ་རང་བཅོས་བསླད་མེད་པ་བཞག་དུས་ཆགས་སྡང་གི་རྟོག་པ་རང་སར་གྲོལ་འོང་བ་ཡིན། འཁྲུལ་སྣང་གཟུང་འཛིན་རྣམ་རྟོག་ཐམས་ཅད་ཐོག་མར་སྐྱེ་མེད། བར་དུ་གནས་མེད། ཐ་མ་འགག་མེད་དུ་རང་སར་འཇོག་ཤེས་ན། ཆོས་ཉིད་ངང་གི་དངས་ཤིང་མི་རྟོག་པའི་ཡེ་ཤེས་འཆར་བར་ངེས་པ་ཡིན། ལུས་ཀྱི་འདུག་སྟངས། ངག་གི་སྨྲ་བརྗོད། སེམས་ཀྱི་སྒོམ་པས་རིག་པ་གནད་དུ་གཅུན་ན་གནས་ལུགས་འདོད་མའི་གཞི་མི་གཡོ་སྤྲོས་དང་བྲལ་བ་རང་ལ་ལྷུན་གྲུབ་ཏུ་འཆར་བར་ངེས་པ་ཡིན། སྙོམ་ལས་ལེ་ལོ་མེད་པ་ཉིན་མཚན་ཐམས་ཅད་དམ་པའི་ཆོས་ལ་བརྩོན་འགྲུས་རྒྱུན་བསྲིངས་ན། ས་ལམ་གྱི་ཡོན་ཏན་ཐམས་ཅད་རབ་ཀྱི་ཞག་སྐྱེད། འབྲིང་གི་ཟླ་སྐྱེད། ཐ་མའི་ལོ་སྐྱེད་དེ་འཆར་བར་འགྱུར་བ་ཡིན། (333) ཡིན་པ་དྲུག་གི་རྣམ་གྲངས་བསྟན་པ་ནི། །གཞན་དག་གཡོ་སྒྱུས་བསླུས་ན་རང་ཉིད་བསླུས་པ་ཡིན། ། གཞན་ལ་རྒྱལ་ཁ་བྱིན་ན་རང་ལ་བྱིན་པ་ཡིན། །གཞན་ལ་གདུག་རྩུབ་གནོད་པ་རང་ལ་བསྐྱལ་བ་ཡིན། ། གཞན་ལ་ཇི་ལྟར་ཕན་བཏགས་རང་ལ་བཏགས་པ་ཡིན། །གཞན་ལ་ཕྲག་དོག་གཤེ་སྐུར་རང་ལ་བཏབ་པ་ཡིན། ། གཞན་དོན་ཚོགས་གཉིས་ཅི་བསགས་རང་ལ་བསགས་པ་ཡིན། །དེ་འདྲ་གོ་བ་དཀོན་ཏེ་རྒྱུད་ལ་འགེལ་བ་དཀོན། ། དེ་བས་དེ་ཉིད་དོན་ལ་རང་གི་སེམས་སྦྱང་བྱ། ། གསུངས་དུས། ཡིན་པ་དྲུག་གི་རྣམ་གྲངས་རེད། གང་རེད་ཟེར་ན། གཞན་དག་གཡོ་སྒྱུས་བསླུས་བཞག་ན་རང་མགོ་སྐོར་བཞག་རྒྱུ་འདི། གཞན་དག་གཡོ་སྒྱུས་བསླུས་པའི་ཉེས་པ་འདི་རང་ལ་འོང་དུས་དེ་རང་ཕམ་ཁ་ལེན་འགྲོ་བ་ཡིན། གཞན་ལ་རྒྱལ་ཁ་བྱིན་བཞག་ན་དེ་གཞན་ཕན་བྱང་ཆུབ་སེམས་ཀྱིས་རྩིས་ཟིན་དུས་རང་ལ་རྒྱལ་ཁ་རང་ཤུགས་ཀྱིས་ཐོབ་མི་འོང་པའི་ཐབས་ཡོད་མ་རེད། གཞན་ཕ་རོལ་པོ་སེམས་ཅན་ལ་དགྲ་སྡང་བ་རུ་བལྟས་ཏེ་གདུག་རྩུབ་དང་གནོད་འཚེ་བྱས་ན། རང་དེའི་རྣམ་པར་སྨིན་པས་ཕྱི་མ་ངན་སོང་འགྲོ་དུས་རང་ལ་གནོད་པ་བསྐྱལ་བ་ཡིན། གཞན་ལ་ཆོས་དང་འཇིག་རྟེན་གང་གི་ཕྱོགས་ནས་ཕན་བཏགས་བཞག་ན། རང་ལ་དེའི་འབྲས་བུ་ཚེ་རབས་ཐམས་ཅད་དུ་ཕན་བཏགས་བཞག་རྒྱུ་ཡིན། གཞན་ལ་ཕྲག་དོག་དང་གཤེ་སྐུར་མང་པོ་བྱས་ན་རང་གི་རྒྱུད་དག་སྣང་མེད་པའི་མཚང་ཡིན་པས་རང་ལ་ཕྲག་དོག་གཤེ་སྐུར་བཏབ་པ་ཡིན། གཞན་སེམས་ཅན་གྱི་དོན་དུ་བསོད་ནམས་ཡེ་ཤེས་ཀྱི་ཚོགས་གཉིས་ག་ཚོད་བསགས་ན། རང་ཚོགས་རང་ཤུགས་ཀྱིས་ཚོགས་འོང་སྟེ་བསགས་པ་ཡིན། དེ་འདྲ་བ་གོ་བ་དཀོན་པས་ན་གོ་བ་འདི་མན་ངག་གིས་རྒྱུད་ལ་སྦྱར་བ་དཀོན་པ་ཡིན། དེ་བས་དེ་ཉིད་ཀྱི་དོན་རང་དོན་འདི་བློས་བཏང༌། གཞན་དོན་འདི་གཙོ་བོ་བྱས་པའི་བློ་སྦྱོང་བསྒོམ་དགོས། (334) འཛིན་པ་མེད་པའི་རྣམ་གྲངས་དྲུག་པོ་ནི། །དད་གུས་མེད་པའི་མི་ལ་ཐུགས་རྗེས་འཛིན་པ་མེད། ། ཤེས་རབ་མེད་པའི་མི་ལ་ཐོས་བསམ་འཛིན་པ་མེད། །དམ་ཚིག་མེད་པའི་མི་ལ་དངོས་གྲུབ་འཛིན་པ་མེད། ། བསླབས་ཀྱང་མི་ཉན་མི་ལ་ཁ་ཏས་འཛིན་པ་མེད། །རང་རྒྱུད་ངན་པའི་མི་ལ་ཆོས་ཀྱིས་འཛིན་པ་མེད། ། དྲིན་གཟོ་མེད་པའི་མི་ལ་ཕན་ཐོགས་འཛིན་པ་མེད། ། གསུངས་དུས། དེ་བས་ན་འཛིན་པ་མེད་པའི་རྣམ་གྲངས་དྲུག་ཡོད། གང་རེད་ཟེར་ན། དད་གུས་གཏན་ནས་མེད་པའི་མི་ལ་བླ་མ་དང་སངས་རྒྱས་བྱང་སེམས་ཀྱི་ཐུགས་རྗེས་རྗེས་སུ་བཟུང་བའི་དུས་མེད། ཐོས་བསམ་སྒོམ་གསུམ་གྱི་ཤེས་རབ་མེད་པའི་མི་ལ་དམ་པའི་ཆོས་ཀྱི་གནད་ཤེས་པའི་ལྟ་སྒོམ་སྤྱོད་གསུམ་འཛིན་པ་མེད། དམ་ཚིག་ཚུལ་བཞིན་དུ་མི་བསྲུང་བའི་མི་ལ་མཆོག་དང་ཐུན་མོང་གི་དངོས་གྲུབ་འཐོབ་རྒྱུ་མེད། ཡོན་ཏན་བཟང་པོ་དམ་པའི་ཆོས་ལ་འདི་འདྲ་དགོས་རེད་ཟེར་ཁ་ཏ་བསླབ་ན་དེ་ཚུལ་བཞིན་དུ་མི་ཉན་པའི་མི་འདི་ལ་ཁ་ཏ་བྱེད་མཁན་གཅིག་ཀྱང་ཡོད་མ་ཡིན། རང་གི་གཤིས་རྒྱུད་ཆགས་སྡང་ཚང་བའི་མི་ལ་དམ་པའི་ཆོས་ཀྱི་ཡོན་ཏན་འཛིན་པའི་དུས་མེད། ཕ་ལ་ཕན་པ་བྱས་ན་རང་ལ་ཚུར་ཕན་པ་བྱེད་པའི་དྲིན་དྲིན་ལན་གཟོ་མི་ཤེས་པའི་མི་ལ་ཕན་ཐོགས་པས་འཛིན་པ་མེད། (335) ཆོས་ཀྱིས་རྡུགས་པར་བསྟན་པ་རྣམ་དྲུག་ནི། །ནང་ནས་ཉོན་མོངས་དགྲ་རུ་མ་མཐོང་ན། ། ཕྱི་ནས་བླ་མའི་གདམས་པ་རྡུགས་པར་གདའ། །ཚེ་འདིའི་བྱ་བ་རྒྱབ་ཏུ་མ་བོར་ན། ། ཉམས་ལེན་འགྲུབ་པའི་དུས་ཤིག་རྡུགས་པར་གདའ། །རྒས་ཀའི་ཕྱི་ཚིས་སྡུག་དོགས་མ་སྤངས་ན། ། སྙིང་ནས་བརྩོན་པའི་དམ་ཆོས་རྡུགས་པར་གདའ། །ནང་ནས་རང་ལ་ངེས་ཤེས་མ་སྐྱེས་ན། ། ཆོས་དང་བླ་མའི་མོས་གུས་རྡུགས་པར་གདའ། །འཁོར་བའི་སྡིག་སྤྱོད་མི་དགེ་མ་སྤངས་ན། ། འཕགས་པའི་ཐུགས་རྗེས་འདྲེན་པ་རྡུགས་པར་གདའ། །གཅིག་ཏུ་ཨ་འཐས་བདེན་ཞེན་མི་འདོར་ན། ། ཕྱོགས་རིས་མེད་པའི་གདམས་པ་རྡུགས་པར་གདའ། ། གསུངས་དུས། ད་ཆོས་འདི་ཚུལ་བཞིན་དུ་ཅི་བྱེད་བསྡད་ནའང་ཆོས་ཀྱི་ནུས་པ་འདི་རང་གི་རྒྱུད་ལ་ཕན་མི་ཐོགས་པ་རྡུགས་པ་རེད། གང་ཡིན་ཟེར་ན། ནང་ནས་ཉོན་མོངས་པ་འདི་དགྲ་རུ་བལྟས་ཏེ་སྤངས་མ་ཐུབ་ན། ཕྱི་ནས་བླ་མའི་གདམས་ངག་གི་རྣོ་སོ་འདི་ཉོན་མོངས་ཀྱི་སྟེང་དུ་མི་འགྲོ་དུས་ཕན་ཐོགས་ཀྱི་མ་རེད། ཚེ་འདིའི་བྱ་བ་འཇིག་རྟེན་ཆོས་བརྒྱད་རྒྱབ་ཏུ་མ་བོར་ན་ཉམས་ལེན་ཡག་པོ་ཞིག་བྱེད་བསམ་ན་ཉམས་ལེན་རྒྱུད་ལ་སྐྱེ་བའི་དུས་མེད། ད་ལྟ་ནས་དམ་པའི་ཆོས་ཡག་པོ་བསྒྲུབ་དགོས། ཤི་ཁ་ལ་ཕན་རྒྱུ་རེད། རྒས་ཀའི་ཕྱི་ཚིས་ལ་བསམ་ནས་ཟས་གོས་དཔལ་འབྱོར་ཁོ་ན་ཆེད་དུ་མཛད་ནས་བཟུང༌། དེ་ནས་ངོ་མ་འཆི་བ་ཐོག་ལ་འབབ་འོང་དུས་དེའི་སྡུག་བསྔལ་འདི་སེལ་ཐུབ་ཀྱི་མ་རེད། སྙིང་ནས་བརྩོན་པའི་དམ་པའི་ཆོས་འདི་འཆི་བ་མ་དྲན་ན་རྡུགས་རྒྱུ་རེད། ནང་ནས་རང་ལ་ལྟ་སྒོམ་སྤྱོད་གསུམ་གྱི་ངེས་ཤེས་མ་སྐྱེས་ན་ཆོས་དང་བླ་མ་ལ་མོས་གུས་དང་ཡིད་ཆེས་ནམ་ཡང་སྐྱེ་ཡི་མ་རེད། འཁོར་བའི་སྡིག་པ་སྤྱོད་པའི་སྡིག་པ་མི་དགེ་བ་འདི་མ་སྤངས་ན། སངས་རྒྱས་བྱང་སེམས་འཕགས་པའི་ཐུགས་རྗེ་རྣམས་ཀྱིས་ཐར་པའི་ལམ་དུ་འདྲེན་པར་ནུས་ཀྱི་མ་རེད། གཅིག་ཏུ་རང་དོན་ཁོ་ན་ལ་ཨ་འཐས་དང་ཚེ་འདིའི་འཇིག་རྟེན་ཆོས་བརྒྱད་ཀྱི་བྱ་བ་ལ་བདེན་ཞེན་འདི་མ་དོར་ན། ཕྱོགས་རིས་མེད་པའི་གདམས་ངག་ཐོབ་པའི་ཕན་པ་མེད། (336) ཡི་ཆད་དགོད་རེ་བྲོ་བའི་ཆོས་དྲུག་ནི། །འདུག་དང་མི་འདུག་རང་དབང་ཆ་མེད་པའི། ། གནས་ཀྱི་སོ་ཚིས་ཡི་ཆད་དགོད་རེ་བྲོ། །སྤྱོད་དང་མི་སྤྱོད་རང་དབང་ཆ་མེད་པའི། ། ནོར་གྱི་གསོག་བྲུན་ཡི་ཆད་དགོད་རེ་བྲོ། །གོན་དང་མི་གོན་རང་དབང་ཆ་མེད་པའི། ། གོས་ཀྱི་རྩོལ་སྒྲུབ་ཡི་ཆད་དགོད་རེ་བྲོ། །ཟ་དང་མི་ཟ་རང་དབང་ཆ་མེད་པའི། ། ཟས་ཀྱི་བྱ་བྱེད་ཡི་ཆད་དགོད་རེ་བྲོ། །འགྲོགས་དང་མི་འགྲོགས་རང་དབང་མེད་པ་ཡི། ། གྲོགས་ཀྱི་ཉེས་ཁ་ཡི་ཆད་དགོད་རེ་བྲོ། །བསྟོངས་དང་མི་བསྟོངས་རང་དབང་མེད་པ་ཡི། ། བུ་ཚའི་གཅེས་སྤྲས་ཡི་ཆད་དགོད་རེ་བྲོ། །འཇིག་རྟེན་འཁྲུལ་པའི་སྤྱོད་པ་མཐོང་ཙ་ན། ། ཡི་ཆད་དགོད་རེ་བྲོ་བ་ཤིན་ཏུ་མང༌། ། གསུངས་དུས་བཟུང༌། ཁམས་གསུམ་འཁོར་བའི་བྱ་བའི་ལས་ལ་རེ་བའི་ཡི་ཆད་དགོད་བྲོ་སྟེ་འཁྲུལ་པ་ཡིན་པ་ཤེས་ཏེ། ཅི་རེད་ཟེར་ན། རང་ཡུན་རིང་པོ་སྡོད་དང་མི་སྡོད། ནམ་འཆི་ཆ་མེད། འཆི་རྐྱེན་ངེས་མེད་ཆ་མེད་དུས། ད་རུང་སྡོད་སའི་ཁང་པ་བཟོ་མཁར་བརྩིགས་དེ་འདྲ་བྱེད་དེ། འཕགས་པ་ཞིག་གིས་གཟིགས་ན་དགོད་བྲོ་བའི་ཆོས་རེད། རང་གི་ནོར་དང་ལོངས་སྤྱོད་ཐམས་ཅད་རང་དབང་དུ་སྤྱོད་དང་མི་སྤྱོད་ཆ་མེད། རྒྱུ་མང་པོ་ཞིག་ལྷན་ཅིག་ཏུ་གསོག་བསྡད་ན། ནམ་ཞིག་འདི་ཡང་ན་དཔོན་གྱིས་བཟའ། ཡང་ན་དགྲ་ཡིས་བརླག་འགྲོ་དུས་འདི་དགོད་རེ་བྲོ་བ་ཡིན། རང་གི་ལུས་ལ་གོན་དང་མི་གོན་ཆ་མེད་པ། གོས་མང་པོའི་རྩོལ་སྒྲུབ་བྱེད་བསྡད་ན་དེ་ཡང་ཡི་ཆད་ཀྱི་རྒྱུ་རེད། ཟས་ཟ་དང་མི་ཟ་རང་དབང་ཆ་མེད་པའི་ཟས་མང་པོ་བསགས་ཤིག་ཏུ་བྱས་ན་དེ་ཡང་བརླག་འགྲོ་དུས་ཡི་ཆད་དེ་དགོད་རེ་བྲོ། ཡུན་རིང་པོ་འགྲོགས་དང་མི་འགྲོགས་ཆ་མེད་པའི་ཕ་མ་སྤུན་མཆེད་ཉེ་འབྲེལ་གཉེན་ཚན་མཉམ་དུ་ལྷན་ཅིག་ཏུ་འདུག་པ་ཡི་ཆད་དགོད་རེ་བྲོ། རང་ལ་ཚུར་ཕན་བཏགས་དང་མི་བཏགས་ཆ་མེད་པའི་བུ་ཚ་མང་པོ་གཅེས་པར་སྐྱོང་བ་ནི་ཡི་ཆད་དགོད་རེ་ཡིན། འཇིག་རྟེན་འཁྲུལ་པའི་བྱ་སྤྱོད་ཐམས་ཅད་མཐོང་ཙ་ན་ཡི་ཆད་དགོད་བྲོ་བ་ཤིན་ཏུ་མང་པོ་ཡོད་པས་ན་དེ་སྤང་བར་བྱ་དགོས་པ་ཡིན། (337) དགོས་པ་དྲུག་གི་རྣམ་གྲངས་བསྟན་པ་ནི། །འཇིག་རྟེན་བྱ་བ་ཅིས་ཀྱང་འབོར་དགོས་ཤིང༌། ། མ་རིག་མུན་པ་ཅིས་ཀྱང་སངས་པ་དགོས། །གཟུང་འཛིན་མཁར་པོ་ཅིས་ཀྱང་འགྱེལ་དགོས་ཤིང༌། ། ཉམས་རྟོགས་ཡོན་ཏན་ཅིས་ཀྱང་གོང་འཕེལ་དགོས། །ཟུང་འཇུག་ཡེ་ཤེས་ཅིས་ཀྱང་འཆར་དགོས་ཤིང༌། ། སྐུ་གསུམ་ནོར་བུ་ཅིས་ཀྱང་ལོན་པ་དགོས། ། གསུངས་ནས་བཟུང༌། ད་ཡང་དགོས་པ་དྲུག་ཡོད། ཅི་རེད་ཟེར་ན། འཇིག་རྟེན་གྱི་བྱ་བ་འདི་སུ་དང་ཡིན་ནའང་ནམ་ཞིག་འབོར་འགྲོ་རེད་མ་གཏོགས་རང་གིས་ཚེ་གཅིག་ལ་ཁུར་འགྲོ་ས་གང་ཡང་མེད། དེ་ནས་མ་རིག་གི་མུན་པ་འདི་འཁྲུལ་བ་ཐམས་ཅད་ཀྱི་རྩ་བ་ཡིན་པས་དེ་མུན་པ་འདི་སངས་པ་དགོས། གཟུང་འཛིན་གྱི་མཁར་བརྩིགས་མང་པོ་བྱེད་རྒྱུ་འདི། གཟུང་འཛིན་མཁར་འདི་ཕར་གཞིག་དགོས། ཉམས་དང་རྟོགས་པའི་ཡོན་ཏན་བླ་མ་བསྟེན་གདམས་ངག་ཞུ་བའི་ཚེ་ན་གོང་ནས་གོང་དུ་འཕེལ་དགོས། ཐབས་ཤེས་ཟུང་འཇུག་གི་གདམས་ངག་འདི་ཤེས་ནས་རང་གི་རྒྱུད་ལ་ཉམས་སུ་ལེན་པ་དགོས། རང་གི་སེམས་ཀྱི་ངོ་བོ་འདི་སྐུ་གསུམ་གྱི་ནོར་བུ་ཡིན་དུས་དེ་རང་གི་རྒྱུད་ལ་ལོན་ཏེ་བདག་པོ་སྤྲད། ནོར་བུ་དགོས་འདོད་འབྱུང་བ་ཞིག་དགོས་སོ། ། (338) ཡ་ཆའི་རྣམ་གྲངས་དྲུག་པོ་བསྟན་པ་ནི། །རབ་ཏུ་བྱུང་ནས་ལོ་མང་ལོན་ན་ཡང༌། ། སྲུང་སྡོམ་གནང་བཀག་མི་ཤེས་ཡ་རེ་ཆ། །ཆོས་སྒོར་ཞུགས་ནས་ལོ་མང་ལོན་ན་ཡང༌། ། དགེ་སྡིག་ད་གཟོད་བསླབ་དགོས་ཡ་རེ་ཆ། །ཐེག་ཆེན་ཞུགས་ནས་ལོ་མང་ལོན་ན་ཡང༌། ། སེམས་བསྐྱེད་བསླབ་ཕྱོགས་མི་ཉེ་ཡ་རེ་ཆ། །ཐོས་བསམ་བྱས་ནས་ལོ་མང་ལོན་ན་ཡང༌། ། ཉམས་ལེན་བློ་ཁ་མ་ཕྱོགས་ཡ་རེ་ཆ། །སྒོམ་པ་བྱས་ནས་ལོ་མང་ལོན་ན་ཡང༌། ། དྲོད་རྟགས་ཡོན་ཏན་མ་སྐྱེས་ཡ་རེ་ཆ། །ལྟ་བ་རྟོགས་ནས་ལོ་མང་ལོན་ན་ཡང༌། ། དངོས་ཞེན་འཁྲུལ་པ་མ་ཞིག་ཡ་རེ་ཆ། །འདི་དག་མཁར་ལན་ཐོག་མར་བྱས་རྗེས་སུ། ། རྩིག་རྨང་གདོད་ནས་བླང་བ་ཤིན་ཏུ་མཚར། །བརྟགས་ཤིང་དགོད་བྲོ་བསམས་ཤིང་ཡི་མུག་པས། ། དམ་པ་བསྟེན་ལ་ཐོས་བསམ་སྒོམ་པ་སྒྲུབས། ། ད་ངའི་རྣམ་ཐར་འདི་འདི་ན་ཚང་ནས་འདུག །རབ་ཏུ་བྱུང་ནས་ལོ་མང་པོ་ཚང་སོང་ན་སོ་བྱང་སྔགས་གསུམ་གྱི་སྲུང་སྡོམ་ཐམས་ཅད་འདི་གནང་ཡོད། འདི་བཀག་ཡོད་མི་ཤེས་པ་ཤིན་ཏུ་ངོ་ཚ་བ་རེད་གསུངས། དམ་པའི་ཆོས་ཀྱི་སྒོ་རུ་ཞུགས་ནས་ལོ་མང་པོ་ཡིན་ན། དགེ་བ་བསྒྲུབ་རྒྱུ། སྡིག་པ་སྤང་རྒྱུ་ད་གཟོད་བསླབ་དགོས་པ་ངོ་ཚ་མོ་རེད། ཐེག་པ་ཆེན་པོའི་ཆོས་སྒོར་ཞུགས་ནས་ལོ་མང་དུ་སོང་ན་ཡང༌། བྱང་ཆུབ་སེམས་བསྐྱེད་ཀྱི་བསླབ་བྱ་ཕྱོགས་ཙམ་ལ་ཡང་མི་ཉེ་བ་ངོ་ཚ། ཐོས་བསམ་ལོ་མང་པོ་བྱས་ནའང་ཐོས་བསམ་གྱི་དོན་ཉམས་ལེན་མི་བྱེད་པ་ངོ་ཚ། སྒོམ་པ་བྱས་ནས་ལོ་མང་པོ་བྱུང་ནའང་སྒོམ་པའི་ཡོན་ཏན་གྱི་དྲོད་རྟགས་མ་སྐྱེས་པ་ཡ་རེ་ཆ། ལྟ་བ་རྟོགས་ནས་ལོ་མང་པོ་ཕྱིན་ནའང་དངོས་ཞེན་གྱི་འཁྲུལ་པ་མ་ཞིག་པ་ཡ་རེ་ཆ། འདི་དག་མཁར་ལན་ཐོག་མར་བྱས་རྗེས་སུ། །ཟེར་དུས། ཁང་པ་ཐོག་དགུ་པ་ཞིག་ཡར་བརྩིགས་བསམ་སྟེ་རྩིག་རྨང་གདོད་བརྩིགས་ཚར་དུས་རྩིག་རྨང་ལན་པ་འདི་ཤིན་ཏུ་མཚར་བ་ཡིན། བརྟགས་ཤིང་དགོད་བྲོ་འདི་སྐྱོན་འདི་ལ་བསམ་ན་ཁྲེལ་དགོད་ཤོར་ས་ཡི་མུག་པ་རེད། དམ་པ་བསྟེན་ལ་ཐོས་བསམ་སྒོམ་པ་སྒྲུབས། དེ་ཕྱིར་ན་ཡ་རེ་ཆ་མ་བྱེད་པ་མི་མཚར་བ་གྱིས་ཤིག་གསུངས། (339) ཆོས་ཉིད་རང་ཆས་གནད་དྲུག་བསྟན་པ་ནི། །མ་བརྟགས་མ་དཔྱད་རང་ངོ་རང་གིས་མཐོང༌། ། མ་བསམས་མ་ཕྱིས་འཁོར་བ་ཀ་ནས་དག །མ་བཅད་མ་བཀྲོལ་མཚན་མ་རང་སར་གྲོལ། ། མ་བཙལ་མ་བསྒྲུབས་སྐུ་ལྔ་ལྷུན་གྱིས་གྲུབ། །མ་སྤངས་མ་བླངས་སྐྱོན་ཡོན་མཐའ་ལས་འདས། ། མ་བྱས་མ་འབད་འཕྲིན་ལས་ལྷུན་གྱིས་གྲུབ། །དེ་ལྟར་སུས་ཤེས་སྙིང་པོའི་གནད་ལ་མཁས། ། གསུངས་དུས་བཟུང༌། ཆོས་ཉིད་རང་ཆས་ཀྱི་གནད་དྲུག་ཡོད། གང་རེད་ཟེར་ན། སེམས་ཀྱིས་བརྟག་དཔྱད་མང་པོ་གཏོང་མི་དགོས། ཆོས་ཉིད་ཀྱི་རང་ངོ་རང་གིས་མཐོང་གི་རེད་མ་གཏོགས། ཕྱི་ལ་ཉུག་བསྡད་རྒྱུ་མེད་གསུངས། མ་བསམས་མ་ཕྱིས་ཤིང་ཆེད་དུ་ཕ་སྤང་བྱ་ཟེར་མི་དགོས་འདུག །འཁོར་བ་ཀ་ནས་དག་བསྡད་ཡོད་གསུངས་རེད། དེ་ནས་རྟག་ཆད་ཀྱི་མཚན་མ་ཐམས་ཅད་ཐག་པ་འདྲ་ཞིག་བཅད་མི་དགོས་འདུག །ཆོས་ཉིད་ཀྱི་རང་ངོ་མཐོང་ན་རང་སར་གྲོལ་བསྡད་ཡོད། འཐོབ་བྱའི་ཡོན་ཏན་ཟེར་མཁན་འདིའང་འགའ་ཞིག་ཉུག་བསྡད་མི་དགོས་འདུག་སྐུ་ལྔ་ལྷུན་གྲུབ་ཏུ་ཡོད། ཆེད་དུ་སྒྲིབ་པ་སྤང་མི་དགོས། ཡོན་ཏན་དང་དུ་ལེན་མི་དགོས་སྐྱོན་ཡོན་གྱི་མཐའ་ལས་འདས་པ་ཡིན། སངས་རྒྱས་ཀྱི་རྟག་ཁྱབ་འཕྲིན་ལས་འདི་ཉིད་ཆེད་དུ་འབད་མི་དགོས་ལྷུན་གྱིས་གྲུབ་པ་ཡིན། དེ་ལྟར་སུས་ཤེས་ཆོས་ཉིད་སྙིང་པོའི་དོན་ལ་མཁས་གསུངས། ཆོས་ཉིད་ཀྱི་ལྟ་བ་རྟོགས་ཚར་ན་དེ་འདྲ་ཡིན་གསུངས་རེད། (340) བཤེས་གཉེན་མཁས་པའི་གདམས་ངག་རྣམ་དྲུག་ནི། །དད་མེད་དད་པ་བསྐྱེད་ལ་མཁས་པ་དང༌། ། བླང་དོར་གནས་ལ་སློབ་པར་མཁས་པ་དང༌། །སྒྲུབ་པས་གནད་དུ་གཏོང་ལ་མཁས་པ་དང༌། ། བར་ཆད་བགེགས་ལས་སྐྱོབ་པར་མཁས་པ་དང༌། །ཟུང་འབྲེལ་སྙན་བརྒྱུད་སྟོན་ལ་མཁས་པ་དང༌། ། རྐྱེན་ངན་ལམ་དུ་བསྒྱུར་ལ་མཁས་པའོ། ། གསུངས་དུས། ད་བཤེས་གཉེན་དམ་པས་ཐར་པའི་ལམ་སྟོན་པའི་མན་ངག་གི་གནད་ལ་མཁས་པ་རྣམ་པ་དྲུག་ཡོད། གང་རེད་ཟེར་ན། དད་པ་མེད་པའི་མཐའ་འཁོབ། ཀླ་ཀློ། ལོག་ལྟ་ཅན་ཡིན་ནའང་བཤེས་གཉེན་གྱི་ཞལ་མཐོང་བ་དང་ཆོས་གསུངས་པ་ཙམ་གྱིས་དད་པ་བསྐྱེད་མཁས་པ། དེ་ཐམས་ཅད་ལ་དགེ་བ་བླང་རྒྱུ། སྡིག་པ་དོར་རྒྱུ་དེ་འདྲ་རེད་ཟེར་ན། དེ་མ་ཐག་ཏུ་བཀའ་བཞིན་དུ་སྒྲུབ་པ་ལ་མཁས་པ་དང༌། སྒྲུབ་པ་བྱེད་བསྡད་པ་འདིའང་དངོས་གནས་རང་གི་རྒྱུད་ལ་བདག་འཛིན་གྱི་འཆིང་བ་ཞིག །ཚེ་འདི་བློས་བཏང་ཐུབ་པ་ལ་མཁས་པ་དང། རང་སྒྲུབ་པ་ལ་བར་ཆད་འབྱུང་ན་བར་ཆད་ཀྱི་བགེགས་ཐམས་ཅད་ལམ་གྱི་གྲོགས་སུ་སྐྱོང་བ་ལ་མཁས་པ་དང༌། མཐུན་རྐྱེན་ཟུང་དུ་འཇུག་པའི་སྙན་བརྒྱུད་ཀྱི་གདམས་པ་གང་ལ་གང་མཁོ་ཚུལ་དུ་སྟོན་པ་མཁས་པ་དང༌། མི་ཁ་གཏམ་ངན་སྡུག་བསྔལ་ལ་སོགས་པ་འབྱུང་ནའང་བྱང་ཆུབ་ཀྱི་ལམ་དུ་བསྒྱུར་ལ་མཁས་པ་འདི་ནི་བཤེས་གཉེན་མཁས་པའི་རྟགས་དྲུག་ཡིན། (341) རིགས་པ་དྲུག་གི་རང་བཞིན་བསྟེན་པ་ནི། །ཐ་མལ་ནད་ལ་སྨན་པ་བསྟེན་ཚོད་དུ། ། འཁོར་བའི་ནད་འབྱིན་བླ་མ་བསྟེན་པར་རིགས། །འཇིགས་པའི་འཕྲང་ལ་སྐྱེལ་མ་བསྟེན་ཚོད་དུ། ། བར་དོའི་སྐྱབས་ལ་བླ་མ་བསྟེན་པར་རིགས། །གྲོས་འདུན་ཆེད་དུ་རྒན་རབས་བསྟེན་ཚོད་དུ། ། གཏན་གྱི་གྲོས་འདུན་བླ་མ་བསྟེན་པར་རིགས། ཁ་ཉེན་དབང་གིས་རྗེ་དཔོན་བསྟེན་ཚོད་དུ། ། རྐྱེན་ངན་ཞི་ཕྱིར་བླ་མ་བསྟེན་པར་རིགས། །གྲུ་པས་ཐབས་མཁས་མཉན་པ་བསྟེན་ཚོད་དུ། ། སྡུག་བསྔལ་མཚོ་སྒྲོལ་བླ་མ་བསྟེན་པར་རིགས། །ཚོང་པས་རྒྱ་མཚོའི་དེད་དཔོན་བསྟེན་ཚོད་དུ། ། བྱང་ཆུབ་འགྲུབ་ཕྱིར་བླ་མ་བསྟེན་པར་རིགས། ། ཞེས་གསུངས་དུས། ད་འདི་ཡང་འཐད་ཅིང་རིགས་པའི་ལས་དྲུག་ཡོད། གང་རེད་ཟེར་ན། དཔེར་ན་ཐ་མལ་གྱི་ནད་ན་ན་སྨན་པ་ཞིག་ལ་ཡིན་གཅིག་མིན་གཉིས་རྒྱུ་འགྲུལ་བྱེད་དགོས་ན། དཀའ་ལས་བྱེད་དགོས་ན་བསྟེན་རྒྱུ་རེད། ད་དེ་བས་ཀྱང་ཁམས་གསུམ་འཁོར་བའི་ནད་འབྱིན་པའི་ཕྱིར་དུ་བླ་མ་བསྟེན་པར་རིགས། དཔེར་ན་ཐག་རིང་པོ་ཞིག་ལ་འགྲོ་དགོས་ན་རྐུ་མ་དང༌། འབྱུང་བཞིའི་འཇིགས་པ་ཡོད་ན་དེ་ལ་སྐྱེལ་མ་བློ་གཏད་ཐུབ་པ་དེ་འདྲ་བསྟེན་ཚོད་དུ་དུས། བར་དོའི་འཕྲང་རིང་འདི་འགའ་རུ༌འགྲོ་དགོས་རེད་དུས་བླ་མ་བསྟེན་པར་རིགས། འཇིག་རྟེན་གྱི་བྱ་བ་ལ་གྲོས་འདུན་མང་པོ་བྱས་ནས་ཐམས་ཅད་རྒན་པ་ཐམས་ཅད་ཀྱི་བསམ་བློ་བསྟེན་ཚོད་དུ། གཏན་གྱི་གྲོས་རྒྱུ་བླ་མ་ལས་བསླབས་ཏེ་བླ་མའི་བཀའ་བཞིན་དུ་བསྒྲུབ་པར་རིགས། དེ་ནས་ཐམས་ཅད་ཀྱི་རྒྱབ་རྟེན་དཔོན་ཞིག་མེད་ན་ཐབས་མེད་བྱས་ནས་རྗེ་དཔོན་བསྟེན་ཚོད་དུ། རྐྱེན་ངན་པ་དང་བར་ཆད་ཞི་བའི་ཕྱིར་དུ་བླ་མ་བསྟེན་པར་རིགས། གྲུ་པས་ཆུ་ཕ་རོལ་དུ་འགྲོ་དགོས་ན་འགྲོ་མྱོང་བ་མཉན་པ་འདི་ལ་བསྟེན་བཞིན་ཐབས་མཁས་བྱེད་པ་ལྟར་དུ་སྡུག་བསྔལ་ཁམས་གསུམ་འཁོར་བའི་རྒྱ་མཚོ་ལས་སྒྲོལ་བའི་བླ་མ་བསྟེན་པར་རིགས། དེ་ནས་རྒྱ་མཚོའི་གླིང་དུ་རིན་པོ་ཆེ་ལེན་པ་ལ་སོགས་པ་ཚོང་པ་ཚོས་གྲུ་གཟིངས་ཀྱི་ནང་རྒྱུས་ཡོད་པའི་དེད་དཔོན་བསྟེན་ཚོད་དུ། བྱང་ཆུབ་འགྲུབ་པའི་ཕྱིར་དུ་བླ་མ་བསྟེན་པར་རིགས། (342) ལྟོས་པ་དྲུག་གི་རྣམ་གྲངས་བསྟན་པ་ནི། །ད་ལྟའི་ནད་ཀྱི་སྡུག་བསྔལ་ཟུག་རྔུ་ལྟོས། ། ངན་སོང་གསུམ་གྱི་སྡུག་བསྔལ་བཟོད་དམ་སོམས། །བཙོན་རར་བཟུང་རྣམས་འབྲོས་པའི་འབད་རྩོལ་ལྟོས། ། འཁོར་བའི་བཙོན་རར་རང་བརླག་བྱེད་དམ་སོམས། །ཚེ་འདིའི་ལྟོ་གོས་རྩོལ་བ་བྱེད་ལ་ལྟོས། ། གཏན་གྱི་སོ་ནམ་ད་རེས་འཆོར་བ་སོམས། །ཡུད་ཙམ་འགྲོགས་པའི་གྲོགས་ངན་སྐྱོན་ལ་ལྟོས། ། བཟོད་དཀའི་སེམས་ཅན་འགྲོགས་དཀའ་བཟོད་དམ་སོམས། །ཐ་མལ་གཡང་སར་བག་ཟོན་བྱེད་ལ་ལྟོས། ། ངན་སོང་གཡང་སར་འགྲོ་བའི་སྡུག་བསྔལ་སོམས། །ཚེ་འདིའི་བཟའ་ཚོ་ཤི་བའི་མྱ་ངན་ལྟོས། ། གཏན་གྲོགས་ཆོས་དང་བྲལ་བའི་རང་བཞིན་སོམས། །དེ་ལྟར་བསམས་ན་སྲིད་པའི་ཕ་རོལ་འགྲོ། ། གསུངས། ད་ལྟ་རང་ལ་ལུས་སེམས་ལ་ནད་ཀྱི་སྡུག་བསྔལ་ཙམ་ཞིག་ཡིན་ན་འདི་མི་བཟོད་པ་ཐབས་མཁས་ཐུགས་རྗེ་སྨན་པ་བསྟེན་བཅོས་ཀ་བྱས་ན། ངན་སོང་གསུམ་གྱི་སྡུག་བསྔལ་འདི་བཟོད་ཐུབ་ས་ཨེ་འདུག་བསམ་བློ་གཏང་གསུངས། རྒྱལ་པོ་ཆེན་པོས་བཙོན་རར་ལ་བཙུགས་འོང་བ་ཐམས་ཅད་བཙོན་རར་ནས་འབྲོས་པའི་འབད་རྩོལ་ལ་ལྟོས། ཁམས་གསུམ་འཁོར་བའི་བཙོན་རར་གྱི་ནང་དུ་རང་གི་དོན་རང་གིས་བརླག་བསྡད་རེད། དེ་ལས་འབྲོས་ཐུབ་ས་ཨེ་འདུག །ཚེ་འདིའི་ལྟོ་གོས་ཀྱི་དོན་དུ་ཉིན་མི་དལ་མཚན་མི་ཉལ་དཀའ་ལས་རྩོལ་བ་བྱེད་བསྡད་མི་ལྟོས་དང༌། གཏན་གྱི་སོ་ནམ་ཐར་པ་དམ་པའི་ཆོས་སྒྲུབ་པ་ལ་དཀའ་ལས་དགོས་ཚེ་ཨེ་འཁུར་ཐུབ་བསམ། ཡུད་ཙམ་འགྲོགས་པའི་གྲོགས་ངན་པ་ཞིག་ཡོད་ན་འདི་ལ་ཆགས་སྡང༌། ཁ་འཛིན། མི་ཁ་གཏམ་ངན་ཡོང་བ་ལྟར་དུ། བཟོད་དཀའི་སེམས་ཅན་འདི་ཐམས་ཅད་ཐར་པ་དམ་པའི་ཆོས་དང་རྒྱབ་འགལ་བ་ཤ་སྟག་རེད་དུས་འདི་ལ་བཟོད་ཐུབ་པ་ཨེ་འདུག་ལྟོས་གསུངས། དེ་ནས་ཐ་མལ་གྱི་གཡང་ས་ཞིག་ལ་ལྷུང་སོང་ན། ང་བརླག་འགྲོ་རེད་བསམ་བག་ཟོན་བྱེད་པ་ལ་ལྟོས་དང༌། ངན་སོང་གི་གཡང་ས་ལ་ལྷུང་རན་ལ་ཁ་རེད་དུས་དེའི་སྡུག་བསྔལ་ལ་བསམ་པ་ཡིན། ཚེ་འདིའི་བཟའ་ཚོ་ཤི་འགྲོ་དུས་བྲང་རྡུང༌། ངུ་བྱེད་པ་ལ་ལྟོས། གཏན་གྱི་གྲོགས་དམ་པའི་ཆོས་རང་གི་རྒྱུད་ལ་དྲི་མ་ཡང་མི་བྲོ་བའི་རང་བཞིན་བསམ་ནས། དེ་ཐམས་ཅད་ལ་བསམ་ཤེས་ན་སྲིད་པའི་ཕ་རོལ་འགྲོ། (343) ཉམས་སུ་ལེན་པའི་མན་ངག་རྣམ་དྲུག་ནི། །བར་སྣང་ངོས་ལ་ཉི་མ་ཤར་བ་ལྟར། ། རང་བྱུང་ཡེ་ཤེས་གསལ་སྟོང་གནད་ལ་དབབ། །རི་རབ་རྩེ་ནས་རི་ཕྲན་ཀུན་མཐོང་ལྟར། ། སེམས་ཉིད་དོན་མཐོང་དགོངས་པའི་རྩེ་མོར་དཔྱད། །གསེར་གླིང་ཕྱིན་དུས་བོང་བ་མི་རྙེད་ལྟར། ། ཡེང་རྐྱེན་ཡུལ་རྣམས་ཆོས་ཉིད་རང་ངོ་སྤྲད། །བསེར་བུ་རྡུལ་བྲལ་མཁའ་ལ་འགྱུ་བ་ལྟར། ། རྣམ་རྟོག་མཚན་མ་རང་སར་དངས་སུ་གཞུག །མཚོན་ཚོགས་འཕངས་པ་མེ་ཏོག་ཆར་གྱུར་ལྟར། ། ཅི་སྣང་ཐམས་ཅད་ཆོས་སྐུའི་ལམ་དུ་བླང༌། །སེང་གེ་རྩལ་གསུམ་རང་ལ་རྫོགས་པ་ལྟར། ། རེ་དོགས་མཚན་མ་མཉམ་ཉིད་ཟིལ་གྱིས་མནན། །དེ་ལྟར་སུས་ཤེས་ཡང་ཟབ་གནད་ལ་མཁས། ། གསུངས། ཉམས་སུ་ལེན་པར་འགྱུར་བའི་མན་ངག་རྣམ་པ་དྲུག་ཡོད། གང་རེད་ཟེར་ན། བར་སྣང་གི་ངོས་ལ་ཉི་མ་ཤར་འོང་དུས་ཉི་མའི་འོད་ཟེར་གྱིས་གླིང་བཞིའི་ཐམས་ཅད་ཀྱི་མུན་པ་སེལ་འགྲོ་བ་ལ་ལྟོས་ཏེ། རང་བྱུང་ཡེ་ཤེས་གསལ་སྟོང་རང་གི་ཁོག་པའི་ནང་ལ་ཉི་མ་ཞིག་རེད། དེ་གནད་ལ་དབབ་སྟེ་ཨེ་ཤར་མི་ཤར་དེ་ཐོན་མི་ཐོན་ལྟོས། རིའི་རྒྱལ་པོ་རི་རབ་ཀྱི་རྩེ་ནས་བལྟས་ན་རི་ཕྲན་ཐམས་ཅད་མ་ས་འོག་ཁ་འོག་ཏུ་གྱུར་བསྡད་པ་མཐོང་བ་ལྟར་དུ། སེམས་ཀྱི་གནས་ལུགས་ཀྱི་དོན་འདི་མཐོང་སོང་ན་དེ་ནས་མདོ་སྔགས་ཐམས་ཅད་ཀྱི་བསྟན་པའི་དོན་རང་གི་རྒྱུད་ལ་ཤེས་འོང་དུས་དེ་ཡིན། རིན་པོ་ཆེ་གསེར་གྱི་གླིང་ལ་ཕྱིན་ན་ས་རྡོ་ཕལ་པ་ཞིག་བཙལ་བསྡད་ནའང་མི་རྙེད་པ་ལྟར་དུ། མཉམ་གཞག་དང་རྗེས་ཐོབ་ཁྱད་པར་མེད་པ་ཆོས་ཉིད་ཀྱི་རང་ངོ་སྤྲད་སོང་ན་དེ་ལྟར་དུ་ཡིན། ནམ་མཁའ་ནས་བསེར་བུ་ཆུང་ཆུང་འོང་དུས་ནམ་མཁའ་ལ་འགྱུ་ན་བསེར་བུ་ཟེར། རླུང་བསེར་བུས་ནམ་མཁའ་ལ་ཕན་གནོད་མེད་པ་ལྟར། རྣམ་རྟོག་གི་མཚན་མ་རང་དངས་སུ་བཞག་བཞག་ན་རྣམ་རྟོག་གིས་ཕན་གནོད་མེད། སངས་རྒྱས་ཀྱི་སྐུ་ལ་བདུད་ཀྱིས་ཞེ་སྡང་བྱས་ཏེ་མཚོན་ཆའི་ཚོགས་འཕངས་པ་སངས་རྒྱས་ཀྱི་བྱམས་པའི་ཏིང་ངེ་འཛིན་གྱིས་མེ་ཏོག་གི་ཆར་བབས་པ་ལྟར་དུ། སྣང་བ་ཐམས་ཅད་ཆོས་སྐུའི་ལམ་དུ་གནས་ཤེས་ན་དེ་ལྟར་ཡིན། སེང་གེ་རྩལ་གསུམ་རྫོགས་ཚར་ན་གཅན་གཟན་གཅིག་ལ་སྐྲག་མི་དགོས་པ་ལྟར་དུ། རང་གི་ཆོས་ཉིད་ཀྱི་ལྟ་བ་འདི་རྩལ་རྫོགས་སོང་ན་རེ་དོགས་ཀྱི་མཚན་མ་ཐམས་ཅད་ཟིལ་གྱིས་མནན་ནུས་པ་ཡིན་པས། དེ་ལྟར་སུས་ཤེས་ཡང་ཟབ་གནད་ལ་མཁས། (344) །ཐེག་པའི་ལམ་ཁྱེར་དྲིལ་བའི་ཆོས་དྲུག་ནི། །སྣོད་བཅུད་འཁྲུལ་སྣང་ངོ་སྤྲད་དག་སྣང་ལམ་དུ་ཁྱེར། ། འཁོར་བ་སྡུག་བསྔལ་ངོ་སྤྲད་སྙིང་རྗེ་ལམ་དུ་ཁྱེར། །འགྲོ་དྲུག་ཕ་མར་ངོ་སྤྲད་བྱམས་པ་ལམ་དུ་ཁྱེར། ། རྒྱུ་འབྲས་རྟེན་འབྲེལ་ངོ་སྤྲད་སྡོམ་གསུམ་ལམ་དུ་ཁྱེར། །དབང་བཞི་སྒོ་གསུམ་ངོ་སྤྲད་བསྐྱེད་རྫོགས་ལམ་དུ་ཁྱེར། ། སྣང་གྲགས་སེམས་ཉིད་ངོ་སྤྲད་ཆོས་ཉིད་ལམ་དུ་ཁྱེར། །དེ་དང་ལྡན་ན་གོལ་ས་སྒྲིབ་པ་མེད། ། གསུངས་དུས། དེ་ནས་ཡང་སྣོད་བཅུད་འཇིག་རྟེན་གྱི་བདེ་སྡུག་གི་འཁྲུལ་སྣང་འདི་ཐམས་ཅད་སྒྱུ་མ་དང་རྨི་ལམ་ལྟ་བུ་ངོ་སྤྲད་པ་ཡིན་ན་ཐམས་ཅད་སྟོང་ཉིད་ཀྱི་སྟོང་གཟུགས་རེད་འགྲོ་དག་པ་རབ་འབྱམས་ཀྱི་ཤར་བ་དགོས་ཀྱི་ཡིན། ཁམས་གསུམ་འཁོར་བའི་སྡུག་བསྔལ་འདི་ངོ་སྤྲད་འོང་ན་འདི་སྡུག་བསྔལ་ཡོད་པ་ཤེས་དུས་ཕ་མ་གྱུར་པའི་ཐམས་ཅད་ལ་སྙིང་རྗེ་མི་སྐྱེ་བའི་ཐབས་མེད། ཕ་མ་ཐམས་ཅད་ལ་དགྲ་གཉེན་གཉིས་སུ་འཛིན་པ་མེད་པ་ཐམས་ཅད་ཕ་མ་ཡིན་པ་ངོ་སྤྲད་འོང་ན། དེ་ནས་བདེ་བ་དང་ལྡན་འདོད་ཀྱི་བྱམས་པ་གཞན་ཕན་གྱི་བསམ་པ་བཟང་པོ་འདི་འོང༌། རྒྱུ་འབྲས་རྟེན་འབྲེལ་བསླུ་བ་མེད་པ་འདི་ངོ་སྤྲད་ན་སོ་བྱང་སྔགས་གསུམ་གྱི་སྡོམ་པ་དང་མི་འགལ་བ་ཞིག་ཡིན། བུམ་པ་གསང་བ་ཤེས་རབ་ཡེ་ཤེས་བཞི་པ་ཚིག་གི་དབང་འདི། སྒོ་ལུས་ངག་ཡིད་གསུམ་ཆ་མཉམ་ལ་བསྐུར་འོང་བ་ཤེས་ན་བསྐྱེད་རྫོགས་སྒོམ་པ་ལམ་དུ་ཁྱེར་ནུས་པ་ཡིན། སྣང་གྲགས་ཐམས་ཅད་སེམས་ཉིད་ཀྱི་རོལ་བ་ཆོས་ཉིད་ཀྱི་རང་བཞིན་དུ་ངོ་ཤེས། དེ་དང་ལྡན་ན་ལམ་གོལ་ས་དང་སྒྲིབ་པ་མེད། (345) ལེ་ལོར་མི་འཇོག་གནད་ཀྱི་ཆོས་དྲུག་ནི། །དབེན་གནས་བས་མཐའ་བཙལ་འདོད་ཕྱི་ཐལ་འགྲོ། ། སེམས་ལ་གཟུང་འཛིན་དབེན་པར་བྱ་བ་གནད། །གདམས་ངག་ཚིག་ལས་བཙལ་འདོད་ཕྱི་ཐལ་འགྲོ །ཐབས་ལམ་ཉམས་ལེན་ཟབ་མོ་བཙལ་བ་གནད། །འཚོ་བ་གསོག་བྲུན་ལྟོས་པ་ཕྱི་ཐལ་འགྲོ །གང་བྱུང་ཆོག་ཤེས་བྱ་འཚོལ་བསླབ་པ་གནད། །སྒོམ་སྒྲུབ་བྲེལ་ཤོམ་རྗེས་བྱེད་ཕྱི་ཐལ་འགྲོ །བྱ་བྱེད་རྩོལ་འཕྲོ་བོར་ནས་བྱེད་པ་གནད། །ཉམས་རྟོགས་བསགས་སྦྱོང་བསྐྱལ་ཏེ་ཕྱི་ཐལ་འགྲོ །ཟབ་མོ་གནད་བསྣུན་བཙན་ཐབས་བསྐྱེད་པ་གནད། །ས་ལམ་རིམ་གྱིས་འཚོལ་བ་ཕྱི་ཐལ་འགྲོ །སེམས་ཉིད་སྐུ་གསུམ་བརྟན་ཞིང་གོམས་པ་གནད། །ཉམས་སུ་བླངས་ན་སངས་རྒྱས་བྱང་ཆུབ་འགྲུབ། ། ལེ་ལོར་མི་འཇོག་ཆོས་ཀྱི་གནད་དྲུག་ཡོད་དེ། དབེན་པའི་གནས་སུ་སྒྲུབ་པ་བྱེད་རྒྱུ་འདི་རྗེས་ལ་ཕྱི་བཤོལ་ལྷག་མ་ཤོར། དེ་བས་ཀྱང་རང་གི་སེམས་ལ་གཟུང་འཛིན་གྱིས་དབེན་པ་ཞིག་བྱས་ན་ནང་གི་དབེན་པ་འཚོལ་དུས་གནད་ཆེ་རེད། གདམས་ངག་ཚིག་གི་སྟེང་དུ་ཡོད་པ་འདི་ཤི་ནས་ཚར་རེད་དུས་ཕན་ཐོགས་མེད། གདམས་ངག་གནད་དུ་བསྡུས་ཏེ་ནང་གི་ཐབས་གྲོལ་གྱི་ལམ་ཉམས་སུ་ལེན་ནས་ཟབ་མོ་རང་གི་སེམས་ལ་ཡོད་དགོས་རེད། ཡུན་རིང་པོ་ཚེ་རིང་པོ་ཐུབ་རྒྱུ་རེད་བསམ་ནས་འཚོ་བ་གསོག་འཇོག་བྱེད་པ་འདི་ཆོས་ལ་ཕྱི་ཐལ་དུ་འགྲོ་བ་ཡིན་པས། ལྟོ་གོས་གང་བྱུང་བས་ཆོག་ཤེས་པ། སྒོམ་སྒྲུབ་ཀྱི་བྱ་བ་ཐམས་ཅད་ག་ལེ་རྗེས་ནས་བྱེད་བསམ་ན་ཚེ་མི་རྟག་པས་བསྟུང་འོང་རྒྱུ་རེད་དུས། བྱ་བྱེད་ཅི་ཡོད་པ་ཐམས་ཅད་མཚམས་སུ་བཞག་སྟེ་སྒོམ་སྒྲུབ་ཀྱི་གནད་ལ་འདྲིལ། ཉམས་རྟོགས་བསགས་སྦྱོང་རྗེས་ནས་རིམ་པ་བཞིན་དུ་ནུར། དཔེར་ན་རྒྱུ་འབྱོར་པ་ཡོད་དུས་མཆོད་སྦྱིན་བྱ། ལོ་རྒས་འོང་དུས་རི་ཁྲོད་བསྡད་བསམ་ན་འདི་མ་རེད། ཟབ་མོ་གནད་དུ་བསྣུན་ཏེ་ད་ལྟ་བཙན་ཐབས་སུ་བྱེད་དགོས། ས་ལམ་རིམ་གྱིས་འཚོལ་བ་ག་ལེ་ག་ལེ་རྟོགས་པ་རྫོགས་རེད་བསམ་ན་ཕན་རྒྱུ་མ་རེད། རང་གི་སེམས་ཉིད་སྐུ་གསུམ་དུ་བརྟན་ཞིང་གོམས་པ་གནད། ཉམས་སུ་བླང་ན་སངས་རྒྱས་བྱང་ཆུབ་མྱུར་དུ་འགྲུབ་པ་ཡིན། (346) གནས་དྲུག་དོན་ལ་བསླབ་པའི་ཆོས་དྲུག་ནི། །ཉམས་པ་མེད་པའི་བྱང་ཆུབ་སེམས་ལ་གནས། ། ཚོགས་གཉིས་མི་ངོམས་ཕ་རོལ་ཕྱིན་ལ་གནས། །ཤེས་རབ་སྦྱང་ཕྱིར་ཆོས་ཀྱི་གཏམ་ལ་གནས། ། བསམ་གཏན་བསྒྲུབ་ཕྱིར་དགོན་པ་དབེན་ལ་གནས། །འདུ་བྱེད་སྐྱུང་ཕྱིར་སྦྱངས་པའི་དོན་ལ་གནས། ། ས་མཆོག་བསྒྲུབ་ཕྱིར་བླ་མ་བཀུར་ལ་གནས། །དེ་ལྟར་སུ་གནས་ཐེག་མཆོག་ལམ་ཆེན་ཞུགས། ། གསུངས་ནས་བཟུང༌། ད་ཉམས་ལེན་གནས་དྲུག་གི་དོན་ལ་བསླབ་དགོས། གནས་དྲུག་གང་རེད་ཟེར་ན། ཉམས་པ་མེད་པའི་བྱང་ཆུབ་ཀྱི་སེམས་འདི་དུས་རྒྱུན་དུ་སེམས་ལ་ཡོད་ན་ཆོས་ཐམས་ཅད་ཀྱི་གནད་འགག་གལ་ཆེ་བ་འདི་ཡིན། ཚོགས་གཉིས་བསག་རྒྱུ་ལ་སེམས་ངོམས་པ་མེད་ཡང་ནས་ཡང་དུ་བཟུང་ན་ཕ་རོལ་ཏུ་ཕྱིན་པ་དྲུག་རང་ཤུགས་ཀྱིས་རྫོགས། ཐོས་བསམ་སྒོམ་གསུམ་གྱི་ཤེས་རབ་སྦྱང་བར་བྱ་བའི་ཕྱིར་དུ་དུས་རྟག་ཏུ་ཆོས་ཀྱི་གཏམ་ཁོ་ན་ལ་འབད་པར་བྱས་ན་ཤེས་རབ་རྒྱས་འོང་བ་ཡིན། རང་རྒྱུད་ལ་བསམ་གཏན་ནམ་ཏིང་ངེ་འཛིན་བསྒྲུབ་པའི་ཕྱིར་དུ་དགོན་པ་དབེན་པ་རི་ཁྲོད་ཁོ་ན་ལ་བསྟེན་པ་གནས་ཡིན། ལས་ཀ་མང་པོ་བྱེད་རྒྱུའི་བྱ་བ་ཐམས་ཅད་སྤང་བའི་ཕྱིར་དུ་རང་གི་སྦྱངས་པའི་ཡོན་ཏན་བཅུ་གཉིས་ཀྱི་དོན་ལ་གནས་པ་ཡིན། ས་མཆོག་ཏུ་གྱུར་པ་སངས་རྒྱས་ཀྱི་གོ་འཕང་བསྒྲུབ་པའི་ཕྱིར་དུ་རང་གི་རྩ་བའི་བླ་མ་ལ་བཀུར་སྟི་བྱེད་པ་ཡིན། དེ་ལྟར་སུ་གནས་ཐེག་པ་ཆེན་པོའི་ལམ་ཆེན་ལ་ཞུགས་འགྲོ་བ་ཡིན། (347) ཉལ་ན་ལམ་དྲུག་ལེགས་པར་བསྟན་པ་ནི། །ལུས་སེམས་གཡོ་བ་སྤང་ཕྱིར་དགོན་པའི་ལམ། ། བདག་གཞན་གདུང་བ་མེད་ཕྱིར་ཚངས་པའི་ལམ། །རང་བཞིན་འགྱོད་པ་མེད་ཕྱིར་ལེགས་པའི་ལམ། ། ཡོན་ཏན་བསྒྲུབ་ཕྱིར་ཡང་དག་འཇོག་པའི་ལམ། །བརྩམས་པ་མཐར་ཕྱིན་བྱ་ཕྱིར་གྲུབ་པའི་ལམ། ། སྔོན་ནས་ལེགས་པར་སྦྱང་ཕྱིར་ལྷུན་གྲུབ་ལམ། །མལ་དྲུག་སུ་ཉལ་བདེ་ཞིང་སྐྱིད་པ་ཡིན། ། གསུངས་དུས། ལུས་དང་སེམས་འཁྲུལ་སྣང་གི་གཡོ་བ་སྤང་བའི་ཕྱིར་དུ་རི་ཁྲོད་དབེན་པ་ལ་བསྡད་དགོས་གསུངས་བ་ཡིན། དེ་ནས་བདག་གི་དོན་ལ་ཆགས་པ་གཞན་གྱི་དོན་ལ་ཁྲོ་བ་ལ་སོགས་པའི་གདུང་བ་མེད་ཕྱིར་ཏེ་ཚངས་པའི་ལམ་བསྟེན་དགོས། རང་གིས་བྱས་པ་ལ་འགྱོད་པ་མེད་ཕྱིར་དུ་ཐར་པ་དམ་པའི་ཆོས་ཀྱི་ལེགས་པའི་ལམ་བསྟེན་དགོས་པ་ཡིན། ཡོན་ཏན་བསྒྲུབ་པའི་ཕྱིར་དུ་ཐོས་བསམ་སྒོམ་གསུམ་ཡང་དག་པའི་ལམ་འཇོག་དགོས། སྒོ་ལུས་ངག་ཡིད་གསུམ་གྱི་བརྩམས་པ་མཐར་ཕྱིན་པ་བྱ་བའི་ཕྱིར་དུ་མཆོག་དང་ཐུན་མོང་གི་དངོས་གྲུབ་གྲུབ་པའི་ལམ་བསྟེན། སྔོན་ནས་ལེགས་པར་སྦྱང་བའི་ཕྱིར་ན་གསར་དུ་འཚོལ་མི་དགོས་པ་གྲུབ་ཕྱིར་ལྷུན་གྲུབ་ཀྱི་ལམ་སྟེ། མལ་དྲུག་དུས་སུ་འདི་ཉལ་ས་དྲུག་འདི་འཐོན་སོང་ན་དེའི་ནང་དུ་བདེ་ཞིང་སྐྱིད་པ་ཉལ་དུ་ཆོག་པ་ཡིན། (348) ཐེག་ཆེན་རྣམས་ཀྱི་འགྲོ་བའི་ས་དྲུག་ནི། །སངས་རྒྱས་ཆོས་འདོད་ཆོས་ཉིད་ངང་དུ་འགྲོ། ། སེམས་ཅན་དོན་འདོད་གང་འཚམས་ཆོས་སྟོན་འགྲོ། །རང་སེམས་རྟོགས་འདོད་དུག་གསུམ་མེད་པར་འགྲོ། ། ཤེས་རབ་ཐོབ་འདོད་ཆོས་ཀྱི་རྒྱུན་དུ་འགྲོ། །གདུལ་བྱའི་དབང་གིས་སྐྱེ་བ་ཀུན་ཏུ་འགྲོ། ། ཐར་ལམ་འདོད་པས་བླ་མ་བསྟེན་དུ་འགྲོ། །དེ་ལྟར་སུ་འགྲོ་སངས་རྒྱས་ཆོས་བསླབ་ཡིན། ། གསུངས་དུས། དེ་ཡང་ཐེག་པ་ཆེན་པོ་རྣམས་ཀྱི་འགྲོ་བའི་ཆོས་དྲུག་ཡོད། སངས་རྒྱས་ཀྱི་གོ་འཕང་སྤངས་རྟོགས་ཀྱི་ཡོན་ཏན་ཨེ་ཐོབ་བསམ་ན་ཆོས་ཉིད་ཀྱི་ངང་དུ་འགྲོ་ཟེར། ཆོས་ཉིད་ཀྱི་དོན་འདི་ལ་བསྒོམ་དགོས་ཡིན་གསུངས། སེམས་ཅན་རྣམས་ཀྱི་དོན་བྱེད་པ་བསམ་ན་སེམས་ཅན་གྱི་དབང་པོ་རབ་འབྲིང་ཐ་གསུམ་དང་ལྡན་པའི་ཆོས་སྟོན་ཕྱིར་དུ་འགྲོ་དགོས་པ་ཡིན། རང་སེམས་ཀྱི་གནས་ལུགས་འདི་རྟོགས་པར་འདོད་ན་ཉོན་མོངས་པ་དུག་གསུམ་སྤོང་ཅི་ཐུབ་བྱེད། ཐོས་བསམ་སྒོམ་གསུམ་གྱི་ཤེས་རབ་ཐོབ་པར་འདོད་ན་དུས་རྒྱུན་དུ་དམ་པའི་ཆོས་སྐད་ཅིག་ཀྱང་མ་ཡེངས་པ་ཆོས་དང་མཐུན་པ་བྱེད་དགོས། གདུལ་བྱའི་དབང་གིས་སེམས་ཅན་རྣམས་གང་ལ་གང་འདུལ་གྱིས་སྐྱེ་བ་ཀུན་ཏུ་འགྲོ། ཐར་པའི་ལམ་འདོད་པས་དུས་རྟག་ཏུ་བླ་མ་དགེ་བའི་བཤེས་གཉེན་བསྟེན། ཐར་ལམ་འབད་མེད་དུ་ཐོབ་པ་ཡིན། དེ་ལྟར་སུ་འགྲོ་སངས་རྒྱས་ཆོས་བསླབ་ཡིན། (349) ཡིད་གནས་དགོས་པའི་རྣམ་གྲངས་རྣམ་དྲུག་ནི། །དགེ་བའི་རྩ་བ་རྩོམ་ལ་ཡིད་གནས་དགོས། ། ཆོས་ལ་ནན་ཏན་ལྷུར་བླང་ཡིད་གནས་དགོས། །བླ་མེད་བྱང་ཆུབ་ཡིད་ཞུགས་ཡིད་གནས་དགོས། ། གཞན་དོན་བྱང་ཆུབ་སེམས་ལ་ཡིད་གནས་དགོས། །ཉིན་མཚན་ཆོས་ཉིད་དོན་ལ་ཡིད་གནས་དགོས། ། ངེ་འབྱུང་སྐྱོ་ཤས་བསྐྱེད་ལ་ཡིད་གནས་དགོས། །དེ་ལྟར་གང་བྱེད་རྒྱལ་སྲས་ལམ་བཟང་ཞུགས། ། ཞེས་པ་འདི་ཡིད་གནས་དགོས་པའི་རྣམ་གྲངས་དྲུག་ཡོད། གང་རེད་ཟེར་ན། དགེ་བའི་རྩ་བ་རྩོམ་པ་འདི་ལ་ཡིད་དྲན་ཤེས་བག་ཡོད་ཀྱི་ངང་དུ་གནས་དགོས། དགེ་བ་འདི་སྦྱོར་དངོས་རྗེས་གསུམ་ཚང་བ་ཞིག་ཡིན། ཆོས་ལ་ནན་ཏན་ལྷུར་བྱེད་པ་འདི་ཐོས་བསམ་སྒོམ་གསུམ་གྱི་སྟེང་དུ་ཡིད་གནས་པ་ཅན་ཞིག་དགོས། དེ་ནས་བླ་མེད་རྫོགས་པའི་བྱང་ཆུབ་ཐོབ་པར་འདོད་པ་འདི་ལ་ཡིད་དྲན་ཤེས་བག་ཡོད་ཀྱི་ངང་དུ་གནས་དགོས། གཞན་དོན་བྱང་ཆུབ་ཀྱི་སེམས་བསྐྱེད་པ་འདི་ལ་བྱམས་པ་དང་སྙིང་རྗེའི་ངང་དུ་ཡིད་གནས་པ་དགོས། ཉིན་མཚན་ཆོས་ཉིད་ཀྱི་དོན་ལ་མི་གཡོ་བའི་ཕྱིར་དུ་ཉིན་མོ་སྣང་བའི་ལམ་དུ་ཁྱེར། མཚན་མོ་འོད་གསལ་གྱི་སྣང་བ་ལམ་དུ་ཁྱེར། དེ་ནས་ངེས་འབྱུང་དང་སྐྱོ་ཤས་དུས་རྒྱུན་དུ་ཡོད་ན་རང་གིས་རང་ལ་ཆོས་ལ་བསྐུལ་མ་རང་ཤུགས་ཀྱིས་འོང་བ་ཡིད་གནས་དགོས། དེ་ལྟར་གང་བྱེད་པ་ཐམས་ཅད་རྒྱལ་བའི་སྲས་པོའི་ལམ་བཟང་དུ་ཞུགས་པ་ཡིན། (350) ངག་དྲུག་རྣམ་གྲངས་རབ་ཏུ་བསྟན་པ་ནི། །སེམས་ཅན་སྤྱོད་པ་མི་ཟད་སྟོན་པའི་ངག །ཆོས་ཚུལ་རྒྱ་མཚོ་རབ་ཏུ་སྟོན་པའི་ངག །སངས་རྒྱས་ཡོན་ཏན་བསྔགས་པ་བརྗོད་པའི་ངག །ཐེག་ཆེན་མི་ཟད་རབ་ཏུ་སྟོན་པའི་ངག །ཕྱོགས་བཅུའི་ནམ་མཁའ་ཆོས་སྒྲས་འགེངས་པའི་ངག །འཁོར་བ་འཇིག་ཅིང་མྱ་ངན་འདའ་སྟོན་ངག །དེ་དག་སུ་ལྡན་རྒྱལ་བའི་སྲས་པོ་ཆེ། ། གསུངས་དུས། ད་ངག་གི་ཡོན་ཏན་རྣམ་པ་དྲུག་ཡོད་དགོས། གང་རེད་ཟེར་ན། སེམས་ཅན་གཞན་ཕན་གྱི་སྤྱོད་པ་ལ་བྱང་ཆུབ་སེམས་དཔའ་ཐབས་མཁས་ཐུགས་རྗེའི་ཚུལ་དུ་སྟོན་པར་བྱེད་པའི་ཁ་འདི་དུས་རྒྱུན་ངག་འདི་ཡོད་དགོས་གསུངས། དེ་ནས་ཟབ་པ་དང་རྒྱ་ཆེ་བའི་ཆོས་ཚུལ་རྒྱ་མཚོ་གང་བསྟན་ཐོགས་པ་མེད་པའི་ངག་ཅིག་ཡོད་དགོས། སངས་རྒྱས་ལ་སྤངས་རྟོགས་ཀྱི་ཡོན་ཏན་ཡོད་པ་སངས་རྒྱས་ཀྱི་གོ་འཕང་འཐོབ་ན་རྒྱུ་མཚན་ཡོད་པའི་བསྟོད་པ་དུས་རྒྱུན་དུ་བཤད་དགོས་པ་ཡིན། ཐེག་པ་ཆེན་པོའི་ཟབ་མོའི་སྟོང་པ་ཉིད་དང༌། ས་བཅུ་ལམ་ལྔའི་ཡོན་ཏན་རབ་ཏུ་སྟོན་པར་གྱུར་པའི་ངག་དགོས། ཕྱོགས་བཅུ་ནམ་མཁའི་ཁམས་ཐམས་ཅད་དམ་པའི་ཆོས་ཀྱིས་གང་བསྡད་ཡོད་བསམ་ཆོས་སྒྲ་སྒྲོག་པའི་ངག་དགོས། དེ་ལྟ་བུ་ཞིག་བྱས་ན་ཁམས་གསུམ་འཁོར་བ་འཇིག་ཅིང་མྱ་ངན་ལས་འདས་པ་ཐར་པའི་ལམ་སྟོན་པའི་ངག་དེ་དག་སུ་ལྡན་ཐམས་ཅད་རྒྱལ་བའི་སྲས་པོ་ཆེན་པོ་ཡིན་ནོ། (351) །ལུས་དྲུག་རྣམ་འཕྲུལ་རབ་ཏུ་བསྟན་པ་ནི། །མི་རྣམས་སྨིན་ཕྱིར་མི་ཡི་ལུས་དང་ནི། ། ངན་སོང་གདུལ་ཕྱིར་མི་མ་ཡིན་པའི་ལུས། །ལྷ་དང་ལྷ་མིན་སྨིན་མཛད་ལུས་དང་ནི། ། ཆུང་ངུ་འདུལ་ཕྱིར་ཉན་ཐོས་རང་རྒྱལ་ལུས། །ཐེག་ཆེན་འགོད་ཕྱིར་སེམས་དཔའི་ལུས་དང་ནི། ། དབང་རྫོགས་བྱ་ཕྱིར་ལོངས་སྤྱོད་རྫོགས་པའི་ལུས། །མངའ་དབང་འབྱོར་བ་རྣམས་ལ་ལྷུན་གྱིས་གྲུབ། ། གསུངས་དུས། ད་སངས་རྒྱས་རྣམས་ཀྱིས་གང་ལ་གང་འདུལ་གྱི་ཚུལ་དུ་བསྟན་ན་ལུས་རྣམ་པ་དྲུག་ཏུ་ཡོད། འདི་གང་རེད་ཟེར་ན། དཔེར་ན་གདུལ་བྱ་སེམས་ཅན་སངས་རྒྱས་དང་བྱང་ཆུབ་སེམས་དཔའ་དངོས་སུ་མཇལ་མི་ནུས་པའི་མི་རྣམས་སྨིན་པའི་ཕྱིར་དུ་དགེ་བའི་བཤེས་གཉེན་མིའི་ལུས་སུ་བསྟན་པར་འགྱུར་བ་དང༌། ངན་སོང་གི་འགྲོ་བ་ཐར་པའི་ལམ་དུ་བགྲོད་པའི་ཕྱིར་བདག་ཅག་གི་སྟོན་པའི་སྐྱེས་རབས་རྣམས་ཡོད་པ་ལྟར་དུ་རི་དྭགས་དང༌། སེང་གེ་ཤ་ར་བྷ་དང༌། རྨ་བྱ་རྒྱལ་པོ་གསེར་དུ་སྣང་བ་ལ་སོགས་པ་དང་ནི། དེ་ནས་ཡང་མི་མ་ཡིན་པའི་ལུས་ཚུལ་བཞིན་དུ་བསྟན་པ་དང༌། ལྷ་དང་ལྷ་མིན་རྣམས་སྨིན་པར་མཛད་པའི་ཕྱིར། ད་ལྟ་དཔལ་མགོན་བདུན་བཅུ་རྩ་ལྔ་ཐམས་ཅད་ཀྱང་བྱང་ཆུབ་སེམས་དཔའ་ཚོགས་སྦྱོར་ལ་གནས་པ་ཡིན་གསུངས་རེད། དེ་ལྟ་བུའི་ལུས་དང། གང་ཟག་དབང་པོ་ཐ་མ་ཆུང་ངུ་འདུལ་བའི་ཕྱིར་དུ་ཉན་ཐོས་དགྲ་བཅོམ་པ་དང༌། མུན་པའི་བསྐལ་པ་ལ་ཆོས་ཀྱི་སྣང་བ་མེད་སོང་རེད། རང་སངས་རྒྱས་བྱོན་ནས་ངག་གིས་ཆོས་བསྟན་རྒྱུ་མ་རེད་དེ། རྫུ་འཕྲུལ་མང་པོ་བསྟན་ནས་སེམས་ཅན་ཐར་ལམ་ལ་བཀོད་འགྲོ་དུས་རང་སངས་རྒྱས་ཀྱི་ལུས་དང༌། ཐེག་པ་ཆེན་པོ་ལ་འགོད་པར་བྱ་བའི་ཕྱིར་དུ་དག་པའི་ཞིང་ཁམས་རྣམས་སུ་བྱང་ཆུབ་སེམས་དཔའ་སྤྱན་རས་གཟིགས། འཇམ་དཔལ་དབྱངས་ལ་སོགས་པའི་ལུས་དང༌། དབང་རྫོགས་པར་བྱ་བའི་ཕྱིར་དུ་གསང་སྔགས་རྡོ་རྗེ་ཐེག་པའི་ལམ་གྱི་གསང་དབང༌། ཤེར་དབང༌། ཚིག་དབང་ཐམས་ཅད་བསྐུར་ན་དངོས་སུ་ཡིན་ན་འདི་ལོངས་སྤྱོད་རྫོགས་པ་རྡོ་རྗེ་སེམས་དཔའ་དང༌། རིགས་ལྔ་ལྟ་བུའི་ལུས་དང༌། མངའ་དབང་འབྱོར་བ་རྣམས་ལ་ཟེར་ཏེ་རྫུ་འཕྲུལ་ལ་མངའ་དབང་འབྱོར་བ་རྣམས་ཀྱིས་སེམས་ཅན་གང་ལ་གང་འདུལ་བ་འདི་དེ་ལྟར་དུ་སྟོན་ཏེ་ལྷུན་གྱིས་གྲུབ་པ་ཡིན། 