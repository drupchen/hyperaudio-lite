(240) ལམ་དུ་སློང་བ་སྤྱི་ཡི་ཆོས་དྲུག་ནི། །མར་གྱི་ཟག་ཆུ་བསྡམས་པའི་རྒྱུ་འབྲས་ཕྲ་མོ་སྤྱོད། ། ཡར་གྱི་ཕུ་ཐག་བསྲིངས་པ་མཐོན་པོའི་རྩེ་མོ་སྙེགས། །བར་གྱི་འཕྲེད་ཁ་བཅད་པ་ཆོས་སྤྱོད་སྲང་དུ་གཞུག ། སྦྱོར་བ་ཐེག་དམན་ལས་ལྡོག་བྱང་ཆུབ་སེམས་བསྐྱེད་བྱ། །དངོས་གཞི་བདེན་ཞེན་དགག་པ་རང་བཞིན་མེད་ཤེས་དང༌། ། རྗེས་ལ་ལམ་དུ་བསྒྱུར་བ་འཁོར་གསུམ་དག་པར་བསྔོ། ། དེ་དྲུག་ལྡན་ན་དགེ་སྦྱོར་ལམ་དུ་འགྲོ། །གསུངས་ནས་བཟུང་སྟེ། དེ་ནས་ཆོས་དེ་ལམ་དུ་འགྲོ་བར་བྱེད་པ་དེ་ལའང༌། དཔེར་ན་ཐག་རིང་པོ་ཞིག་ལ་ཅ་ལག་ཞིག་འཁུར་དགོས་ན་ཅ་ལག་འདི་འཕྲོ་བརླག་མི་འགྲོ་བའི་ཆེད་ཡག་པོ་ཞིག་མགོ་ཐོན་དགོས་དུས་དེ་ཆོས་དྲུག་ཡོད། གང་རེད་ཟེར་ནས་བཟུང་སྟེ། མར་གྱི་ཟག་ཆུ་ཟེར་དུས་ཉེས་པའི་ལྟུང་བ་འདི་དཔེར་ན་སྣོད་རྐུབ་ཕུག་ཚར་རྒྱུ་ཡིན་ན་ཆུ་ཟག་སོང་ནས་ནང་གི་ཆུ་དེ་རིམ་པ་བཞིན་དུ་ཁ་བྲི་འགྲོ་རྒྱུ་རེད་དུས། དཔེ་དེ་བཞིན་དུ་ལྟ་བ་ཡིན་མདོག་ཁ་པོ་རྒྱུ་འབྲས་ཁྱད་གསོད་བྱས་བཞག་ན་ནག་པོ་ཁ་འབྱམས་བདུད་ཀྱི་ལྟ་བ་རེད་འགྲོ་ཟེར་གསུངས་ཡོད་རེད་དེ་ཕྱིར་ན་རྒྱུ་འབྲས་ཕྲ་མོ་ནས་བཟུང་ཞིབ་ཆ་བྱས་ནས་བལྟས་ཏེ་དགེ་བ་ཕྲ་མོ་ཞིག་ཡིན་ན་གསག །སྡིག་པ་ཕྲ་མོ་ཞིག་ཡིན་ན་སྤོངས། སེམས་ཀྱི་རྣམ་རྟོག་ངན་པ་ཞིག་ཡོད་ན་བཤགས་པས་ཟིན་དགོས་གསུངས་ཡིན་ས་རེད། ཡར་གྱི་ཕུ་ཐག་བསྲིངས་པ་མཐོན་པོའི་རྩེ་མོ་སྙེགས། །གསུངས་དུས། ལྟ་བ་འདི་ག་ཚོད་ཡིན་ན་མཐོ་དགོས་གསུངས་རེད། སྤྱོད་པ་འདི་ག་ཚོད་ཡིན་ན་དམའ་དགོས་རེད་གསུངས་ཡོང་དུས་ལྟ་བ་མཐོན་པོ་ལ་གཤེགས་ཏེ་རྫོགས་པ་ཆེན་པོ་ཁ་གནམ་དུ་བལྟས་ནས་ཁྲེགས་ཆོད་ཐོད་རྒལ་སྤར་འཛིན་བྱས་གནམ་དུ་ཡ་བསྙབ་དགོས་གསུངས་ཡིན་ས་རེད། བར་གྱི་འཕྲེད་ཁ་བཅད་པ་ཆོས་སྤྱོད་སྲང་དུ་གཞུག །གསུངས་དེ་བར་ནང་དེ་ན་ལ་ཆོས་སྤྱོད་བཅུའི་བྱ་བ་འདི་གང་ཐུབ་ཐུབ་ཅིག་བསགས་ནས་བཟུང་སྟེ་ཕྱུག་པོ་ཟེར་མཁན་འདི་རྒྱུ་ཁབ་སྐུད་པ་ནས་བཟུང་སྟེ་ཡ་བསག་དགོས་རེད་དུས། དཔེ་དེ་ལྟ་བུའི་སྒོ་ནས་ཉིན་མཚན་དལ་མེད་དུ་ཆོས་སྤྱོད་བྱ་སྲང་དུ་གཞུག་སྟེ་དོན་དུ་ལུས་ངག་ཡིད་གསུམ་གྱི་དགེ་བ་གང་ཐུབ་པ་ཞིག་སྐབས་རེས་ལུས་ཀྱིས་དགེ་བ་བྱེད། སྐབས་རེས་ཡིད་ཀྱིས་དགེ་བ་བྱེད། སྐབས་རེས་ངག་གིས་དགེ་བ་བྱེད་དགོས་ཡིན། དེ་ནས་ཆོས་ལ་སྦྱོར་བ་དེ་ལུས་ངག་གིས་བརྩོན་པར་བྱེད་པ་དེའང་ཐེག་དམན་ཉན་རང་ལམ་ལས་ལྡོག་སྟེ་རང་དོན་ཡིད་བྱེད་འདི་སྤོངས། བྱང་ཆུབ་སེམས་དཔའི་སྡོམ་པ་འདི་རྒྱུད་ལ་གཟུང་གཞན་ཕན་བསམ་པ་རྒྱ་ཆེན་པོ་ཞིག་བྱེད་དགོས་པ་ཡིན། དེ་ནས་ཉམས་ལེན་གྱི་དངོས་གཞི་འདི་གང་རེད་ཟེར་ན། བདེན་ཞེན་གསུངས་དུས། ང་ཚོ་ཐམས་ཅད་ཀྱིས་གནས་དོན་ལུས་གསུམ་པོ་བདེན་པ་གྲུབ་པ་ག་ཚོད་མེད་ནས་བཤད་བསྡད་ནའང་བདེན་པ་ཡོད་སྣང་ཤར། མི་རྟག་པ་ག་ཚོད་བཤད་བསྡད་ནའང་ཤི་ནད་ཕོག་ནའང་རྟག་པ་འཛིན་ཞིང་དེ་བདེན་ཞེན་འདི་ཕར་དགག །འདིར་སྣང་གི་བྱ་བ་ཐམས་ཅད་རང་བཞིན་མེད་པ་རྨི་ལམ་དང་སྒྱུ་མ་ལྟ་བུ་ཤེས་དགོས། རྗེས་ལ་ལམ་དུ་བསྒྱུར་བ་འཁོར་གསུམ་དག་པ་བྱེད་ཟེར། དེ་ནས་སྔོན་འགྲོ་དངོས་གཞི་རྗེས་ཀྱི་ནང་ནས་སྦྱོར་བ་དངོས་གཞི་རྗེས་རེད། དེ་སྤྱད་ན་རང་གི་ལུས་ངག་ཡིད་གསུམ་འདི་དམ་པའི་ཆོས་ཤིག་ལ་ཡར་བསྒྱུར་ཐུབ་ན་རང་ཤུགས་ཀྱིས་ཕན་ཡོན་ཡོད། བསྒྱུར་བ་དེ་ལའང་འཁོར་གསུམ་རྣམ་པར་དག་པས་བདེན་ཞེན་མེད་པ་ཞིག་དགོས་མ་གཏོགས་བདེན་ཞེན་ཡོད་ན་མི་ཕན། དེ་དྲུག་དང་ལྡན་ན་དགེ་སྦྱོར་ལམ་དུ་འགྲོ་སྟེ་ལམ་ཁ་བདེ་པོ་ཞིག་ལ་ཕར་རྟ་ཞིག་བརྒྱུག་སོང་ན་དེ་ནས་མགྱོགས་པོ་སླེབ་འགྲོ་རྒྱུ་རེད། དཔེ་དེ་ལྟ་བུ་ཡིན་གསུངས། (241) ཁྲོལ་ཆགས་ཡངས་པ་ཆེན་པོའི་ཆོས་དྲུག་ནི། །བློ་རྒྱ་ཆུང་བས་མི་འོང་སྡེ་སྣོད་ཁྲོལ་ཤེས་དགོས། ། ཤེས་ནས་འབྱམས་པས་མི་འོང་གདམས་ངག་ཁྲོལ་ཤེས་དགོས། །ཟབ་མོས་སྐྲག་པས་མི་འོང་རྒྱུད་སྡེའི་ཁྲོལ་ཤེས་དགོས། ། ཚིག་ཕྱིར་འབྲེངས་པས་མི་འོང་སྒྲུབ་པའི་ཁྲོལ་ཤེས་དགོས། །ཕྱོགས་ཆའི་གྲུབ་མཐས་མི་འོང་གང་ལ་ཁྲོལ་ཤེས་དགོས། ། ཐེ་ཚོམ་སོམ་ཉིས་མི་འོང་ངེས་ཤེས་ཁྲོལ་ཤེས་དགོས། །དེ་ལྟར་སུས་ཤེས་ཆོས་ཀུན་གཅིག་ཏུ་འདུས། ། གསུངས། ཁྲོལ་ཆགས་ཟེར་དུས་ནང་ནས་ཚུར་ཁོག་ཡངས་པ་བྱེད་དེ་གནད་ཐམས་ཅད་ཤེས་དགོས་ཡིན་གསུངས་རེད། ཤེས་ནས་ག་རེ་ཟེར་ན། བློ་རྒྱ་ཆུང་ཆུང་གིས་སེམས་པ་ཆུང་ཆུང་བྱས་ཏེ་རང་དོན་ཡིད་བྱེད་མ་ཡིན་པ་སྡེ་སྣོད་གསུམ་གྱི་ལྟ་སྒོམ་སྤྱོད་གསུམ་དོན་ཐམས་ཅད་ཁོག་པའི་ནང་དུ་ཆུད་དེ་བརྗེད་པ་མེད་པ་ཞིག་དགོས་གསུངས་ཡིན་ས་རེད། ཐོས་པ་རྒྱ་ཆེན་པོས་བཅུ་ཕྲག་རིག་པའི་གནས་ཐམས་ཅད་ཤེས་ནའང་མི་འོང༌། ཟབ་དོན་ཉམས་སུ་ལེན་པའི་གདམས་ངག་འདི་ཡོད་དགོས་དུས། གདམས་ངག་འདི་ཡོད་ན་དེས་སངས་རྒྱས་བསྒྲུབ། དཔེར་ན་ཇོ་བོ་རྗེས་ལོ་ཆེན་རིན་ཆེན་བཟང་པོ་བཀའ་མོལ་གནང་བ་ལྟ་བུ་ཡིན་ས་རེད། དེ་ནས་ཟབ་མོ་སྟོང་པ་ཉིད་ཀྱི་དོན་ལ་ངེས་དོན་མཐར་ཐུག་རྫོགས་པ་ཆེན་པོ་ངོ་མཚར་བའི་ཚིག་ཆེན་བརྒྱད། རྡོ་རྗེ་གད་མོ་བཅུ་གཉིས་བཞད་ཀྱི་རེད། དེ་གོ་འོང་ན་དེ་འདྲ་གད་མོ་བགད་པ་འདྲ་རེད་ཟེར་སྐྲག་མི་དགོས། གསང་སྔགས་ཀྱི་རྒྱུད་སྡེའི་དོན་དེ་ཤེས་དགོས། ཚིག་ཕྱིར་འབྲེངས་པས་མི་འོང་སྒྲུབ་པའི་ཁྲོལ་ཤེས་དགོས། །ཟེར་ཚིག་ཁོ་ན་ཚིག་མཐའ་འདེད་བསྡད་ན་གཏན་ནས་རྫོགས་རྒྱུ་མེད། ནང་གི་དོན་མཐའ་འདི་དེད་ནས་བཟུང་སྟེ་ལྟ་སྒོམ་སྤྱོད་གསུམ་ཁོག་ཁྲོལ་འོང་ན་ཕྱི་ནས་ཚིག་མཐའ་འདེད་མི་དགོས་རང་ཤུགས་ཀྱིས་ཤེས་འོང་གསུངས། དེ་ནས་རང་ཕྱོགས་ཀྱི་གྲུབ་མཐའ་བཟང་པོ་བྱས། གཞན་ཕྱོགས་གྲུབ་མཐའ་ངན་པ་དབྱུང་སྟེ་འོང་གི་མ་རེད། གཞུང་ལུགས་ཐམས་ཅད་གདམས་ངག་ཤར། བསྟན་པ་ཐམས་ཅད་འགལ་མེད་དུ་རྟོགས་པ་ཞིག་དགོས་གསུངས་རེད། ཉམས་ལེན་ལྟ་སྒོམ་སྤྱོད་གསུམ་ཅི་བྱས་ན་དེ་ཐེ་ཚོམ་ཟ་ཟ་ཁ་སྡོད་བསྡད་པ་མི་བྱེད། གནས་ལུགས་རྡོ་རྗེ་ཚིག་རྐང་ལས་གསུངས་པ་ལྟར། མཁས་བཙུན་བརྒྱ་དང་གྲུབ་ཐོབ་སྟོང༔ ལོ་པཎ་ཁྲི་དང་མན་ངག་འབུམ༔བསྟན་བཅོས་བྱེ་བ་ས་ཡ་དང༔ མཇལ་ཀྱང་ཐེ་ཚོམ་བཅད་མ་དགོས༔ དེ་འདྲ་ཅན་ཞིག་དགོས། ཀུན་མཁྱེན་འཇིགས་མེད་གླིང་པ་ཁོང་རྫོགས་པ་ཆེན་པོ་དོན་ཐུགས་སུ་ཆུད་ནས་དོན་ལ་གྲུབ་ཆེན་ས་ར་ཧ་པ་དང་མཇལ་འོང་ན་ངས་གདམས་ངག་འདི་ལ་ཕུ་ཐག་གཅད་རྒྱུ་མེད་ཅེས་ཁོང་ཡིད་ཆེས་འཁྲུངས་པ་གསུངས་པ་དེ་ལྟ་བུ་ཡིན་ས་རེད། དེ་ལྟར་སུས་ཤེས་ཆོས་ཀུན་གཅིག་ཏུ་འདུས། (242) ཡང་དག་དོན་ལ་སྦྱར་བའི་ཆོས་དྲུག་ནི། །ཅི་བསླབ་གཞན་གྱི་དོན་དུ་སྦྱར་བ་དང༌། ། སྙིང་རྗེས་སྡུག་བསྔལ་རང་ཉམས་སྦྱར་བ་དང༌། །ལོངས་སྤྱོད་ཅི་བྱུང་ཚོགས་སུ་གཏང་བ་དང༌། ། སྡོམ་གསུམ་དམ་ཚིག་གཙང་མ་བསྲུང་བ་དང༌། །སྤྱོད་ལམ་ཆོས་ཉིད་དག་དང་མ་བྲལ་དང༌། ། མོས་གུས་གདུང་བས་གསོལ་བ་གདབ་པ་རྣམས། །དམ་པའི་རྣམ་ཐར་ཡིན་ནོ་རྗེས་སུ་བསྒྲུབ། ། གསུངས་དུས། དམ་པའི་ཆོས་ཡང་དག་པ་ཞིག་ལ་དོན་ལ་སྦྱོར་བྱེད་ཀྱི་སྤྱོད་ལམ་རྣམ་པ་དྲུག་ཡོད། ཅི་རེད་ཟེར་ནས་བཟུང༌། ལུས་ངག་ཡིད་གསུམ་གྱིས་བྱ་བ་ཅི་བྱེད་ནའང་གཞན་སེམས་ཅན་གྱི་དོན་ལ་བྱེད་སོང་ན་བྱང་ཆུབ་སེམས་དཔའི་ལམ་རེད་འགྲོ་དུས་ཤིན་ཏུ་ཕན་པ་ཡིན་གསུངས་རེད། སྙིང་རྗེ་ཆེན་པོའི་སྒོ་ནས་རང་གི་སྡུག་བསྔལ་དེ་ལྟར་སེམས་ཅན་ཐམས་ཅད་ལ་ཡོད་དུས། སེམས་ཅན་ལ་སྡུག་བསྔལ་འབྱུང་ན་རང་ལ་སྡུག་བསྔལ་འབྱུང་བ་ལྟ་བུ་ཞིག་སེམས་ཁྲལ་སྒོ་ནས་སྙིང་རྗེ་ཡོད་དགོས། དེ་ནས་ནོར་དང་ལོངས་སྤྱོད་ག་ཚོད་ཅིག་ཡོད་ན་དེ་ཕུགས་ནོར་གསོག་འཇོག་ཏུ་མི་བྱེད་སྦྱིན་པ་གཏོང༌། དེ་ནས་མཆོད་པ་བྱེད། གཙུག་ལག་བཞེངས། དགེ་འདུན་བསྙེན་བཀུར་ལ་སོགས་པ་ཚོགས་སུ་གསོག་དགོས། སོ་བྱང་སྔགས་གསུམ་གྱི་སྡོམ་པ་དམ་ཚིག་འདི་ཡོད་ནས་བཟུང་དེ་གཙང་མ་ཞིག་ཉེས་པས་མ་གོས་པ་དྲན་པ་དང་ཤེས་བཞིན་གྱི་སྒོ་ནས་བསྲུང་དགོས། ལུས་ངག་ཡིད་གསུམ་གྱི་ཟ་འཆག་ཉལ་འདུག་གི་སྤྱོད་ལམ་ཅི་བྱས་ན་ཆོས་ཉིད་ཀྱི་དགོངས་པ་དང་མི་འབྲལ་བའི་ལྟ་བ་སེམས་མ་ཡེངས་པའི་དྲན་པས་གཟུང་དགོས། དེ་ནས་བླ་མ་ལ་དུས་རྒྱུན་དུ་མོས་གུས་གདུང་བས་སྐྱིད་ན། སྡུག་ན། ཉལ་ན། གཉིད་ན། ཟས་ཟོས་ན་བླ་མ་དྲན་ཏེ་གསོལ་བ་གདབ་དགོས་པ་ཡིན། དེ་གདམས་ངག་རྣམ་པ་དྲུག་དང་ལྡན་ན་སྐྱེས་བུ་དམ་པའི་རྣམ་ཐར་ཡིན་པས་རྗེས་སུ་བསྒྲུབ་པར་མཛོད་ཅིག(243) །ན་བ་ལམ་དུ་བསླང་བའི་ཆོས་དྲུག་ནི། །ན་བས་འཁོར་བའི་ལས་ངན་ཟད་པར་བྱེད། ། ན་བས་ཉོན་མོངས་དྲི་མ་འཁྲུ་བར་བྱེད། །ན་བས་མོས་གུས་གདུང་བའི་གསལ་འདེབས་བྱེད། ། ན་བས་བརྩོན་འགྲུས་དགེ་སྦྱོར་བསྐུལ་མ་བྱེད། །ན་བས་ཐར་པའི་ལམ་དང་སྤྲོད་པར་བྱེད། ། ན་བས་རྩལ་སྦྱོང་བོགས་འདོན་གསལ་འདེབས་བྱེད། །དེ་ཕྱིར་ན་བ་མཁས་པས་ལམ་དུ་བསླང༌། ། གསུངས་རེད། རང་ན་འོང་ན་ལམ་དུ་འཁྱེར་བྱེད་ཀྱི་གདམས་ངག་དྲུག་ཡོད། གང་རེད་ཟེར་ན། རང་གི་ལུས་དང་སེམས་གཉིས་ན་ཚ་ཞིག་བཏང་འོང་ན། ཨའོ་ཁམས་གསུམ་འཁོར་བའི་སྡུག་བསྔལ་འདི་འདྲ་ཞིག་ཡོད། དེ་ལས་ཆེ་བ་དམྱལ་བ་ཚ་གྲང༌། ཡི་དྭགས་བཀྲེས་སྐོམ། དུད་འགྲོ་བཀོལ་སྤྱོད་སྤྱད་དགོས་རྒྱུ་རེད། དེ་ནས་དེ་ལྟ་བུའི་ན་བ་འདིས་སེམས་ཅན་ཐམས་ཅད་ཀྱི་ལས་ངན་གྱི་སྒྲིབ་པ་དག་པར་ཤོག་བསམ་བྱས་ན། དེ་ནས་ན་བསྡད་རྒྱུའི་སྒྲིབ་པ་ཤུགས་ཀྱིས་དག་འགྲོ་གསུངས། དེ་ནས་ན་བ་དེས་གདུང་ཚར་ནས་བཟུང་སེམས་རྒྱུད་དེ་ལའང་ཆགས་སྡང་རྨོངས་གསུམ་ལྷག་པར་འདོད་ཆགས་ལ་སོགས་པའི་དྲི་མ་གཏན་ནས་མེད་དེ་ནད་འདི་བསམ་བློ་གཏོང་དགོས་རེད། དེས་ཉོན་མོངས་ཀྱི་དྲི་མ་འཁྲུ་བར་བྱེད་གསུངས་རེད། ན་བ་དེ་ལ་བརྟེན་ཏེ་བླ་མ་དཀོན་མཆོག་ལ་གསོལ་བ་འདེབས་པ་ཞིག་འོང་གི་རེད། སྣང་བ་མཐོན་པོ་སྐྱིད་པོ་ཞིག་ན་ཚར་དུས་ཞབས་བརྟན་དང་བླ་མ་ལས་དབང་ཞུ་རྒྱུ་འདྲ་དྲན་འོང་གི་འདུག་བ་དེ་མོས་གུས་གདུང་བའི་གསལ་འདེབས་བྱེད་པ་ཡིན། ན་བ་དེས་བྱས་ནས་ད་ཤི་འོང་རེད་བསམ་སྐྲག་དུས། ད་ངའི་ལུས་ངག་ཡིད་གསུམ་གྱིས་དགེ་སྦྱོར་བྱེད་དགོས་ས་འདུག་བསམ། འདི་འོང་ས་རེད། མ་རེད་བསམ་སྟེ་བརྩོན་འགྲུས་ཀྱིས་དགེ་བ་ལ་བསྐུལ་འོང་ལེ་ཡིན། དཔེར་ན་རྗེ་བཙུན་མི་ལ་ལྟ་བུ་ཡིན་ན་ཁོང་གིས་དང་པོ་མི་རྟ་བཅོ་བརྒྱད་བསད་པའི་སྒྲིབ་པ་བྱས་པ་འདི་ལ་བརྟེན་ལྷོ་བྲག་མར་པ་ལོ་ཙཱ་བསྟེན་གདམས་ངག་ཞུ་སོང་བ་དཔེ་དེ་ལྟ་བུ་རང་ལ་རྐྱེན་ངན་པ་ཕྲད་པས་ཆོས་དང་ཕྲད་པ་ལྟར་ན་བས་ཐར་པའི་ལམ་ལ་སྤྲོད་དེ། ནད་ངན་པ་དེ་མཐའ་ལ་དགེ་སྤྱོད་བྱས་བཞག་དེ་འདྲ་ཡོད་གདའ་བ་དེ་རེད། ན་བས་ཆོས་ཉིད་ཀྱི་དོན་རྟོགས་པ་ཡིན་ན་གོང་མ་དེ་རྩལ་སྦྱོང་བ་དང༌། ཉམས་ལེན་བོགས་འདོན་གསལ་འདེབས་ཡིན་པས། དེ་ཕྱིར་ན་ན་བ་ལམ་དུ་བསླང་སྟེ་རྩེ་གཅིག་ཏུ་བསྒྲུབ་པར་བྱེད་དགོས་པ་ཡིན། (244) ཤེས་པ་དྲུག་གི་གདམས་ངག་བསྟན་པ་ནི། །གནོད་བྱེད་དགྲ་འདྲེ་ཕན་འདོགས་ལྷར་ཤེས་དང༌། ། ཉེ་འབྲེལ་བརྩེ་གདུང་མར་འདྲེན་གནོད་སྐྱེལ་དང༌། །རང་རྒྱུད་ཉོན་མོངས་དགྲ་སྡང་ཚེར་མ་དང༌། ། ངར་འཛིན་སྲུང་སྐྱོབ་གནོད་བྱེད་འགོང་པོ་དང༌། །མི་མཐུན་རྐྱེན་ངན་ཐར་ལམ་བོགས་འབྱིན་དང༌། ། སྙན་གྲགས་བསྟོད་པ་སྐྱོན་གྱི་ངན་ཚང་དུ། །ཤེས་པར་བྱ་བ་ཤིན་ཏུ་རྣམ་དྲུག་གཅེས། ། གསུངས་དུས། ཤེས་དགོས་རྒྱུ་གདམས་ངག་དྲུག་ཡོད། ཤེས་དགོས་རྒྱུ་གདམས་ངག་ལ་མ་བསྟེན་ནས་ད་ལྟ་ཤེས་ཀྱི་ཡོད་མ་རེད། གང་རེད་ཟེར་ན། གནོད་བྱེད་ཀྱི་དགྲ་འདྲེ་ཡོད་ན། ང་ལ་གནོད་པ་བྱེད་པའི་དགྲ་འདིས་གནོད་པ་བྱེད་འོང་གི་འདུག་བསམ་སྡང་སེམས་བྱེད་ཀྱི་རེད། དེ་མི་བྱེད་པ་གནོད་བྱེད་ཀྱི་དགྲ་འདི་ལ་བརྟེན་ནས་བཟོད་པ་བསྒོམ་བཞག་ན་ཐར་པ་བྱང་ཆུབ་ཀྱི་ལམ་ལ་ཕན་བཏགས་འགྲོ་བ་ཡིན། ཕན་བཏགས་པའི་ལྷ་རུ་ཤེས་དགོས་གསུངས་རེད། དེ་ནས་ཉེ་འབྲེལ་འདི་ཐམས་ཅད་རང་ལ་ཕན་བཏགས་མཁན་ཡིན། ན་ན་ནད་གཡོག་བྱེད་འོང༌། ཤི་ན་དགེ་རྩ་བསྒྲུབ་འོང་བསམ་ནས་ཉེ་འབྲེལ་ལ་སེམས་ཆགས་བསྡད་ན་ཁམས་གསུམ་འཁོར་བ་ལ་མར་འདྲུད་བྱེད་ཀྱི་མར་འདྲེན་གནོད་སྐྱེལ་བྱེད་ཡིན་དེ་ལ་སྡང་བ་བལྟ་དགོས་གསུངས། རང་རྒྱུད་ཉོན་མོངས་པ་དུག་ལྔ་ཡིན་ན་ལུས་ལ་ཚེར་མ་ཟུག་ན་ཚེར་མ་ཕར་ནམ་བཏོན་ཐུབ་ན་བསམ་བསྡད་ཀྱི་ཡོད་དུས། དཔེ་དེ་ལྟ་བུ་རང་རྒྱུད་ཀྱི་ཉོན་མོངས་དེ་འདྲ་བྱས་ནས་ཤེས་དགོས་གསུངས་རེད། ང་གཅེས་འཛིན་གྱི་ངོ་བོ་དེ་གནོད་བྱེད་ཀྱི་འགོང་པོ་མིའི་མི་ཚང་ཞིག་གི་ཁོག་པ་ལ་འགོང་པོ་ཞུགས་སོང་ན་ཟས་ཀྱིས་མི་འདང༌། སྤྲང་པོ་ཆགས་མི་ཐམས་ཅད་ལས་ཀ་མ་རག་ཤ་སྟག་བྱེད་འགྲོ་བ་ཡིན། དེ་འགོང་པོ་འདི་ངོ་སུ་ཡིན་ཟེར་ན། ངར་འཛིན་འདི་ཡིན་དུས་ངར་འཛིན་བསེ་རག་འདི་མ་རྫོང་ཐུབ་དགོས་རེད་ཡིན་གསུངས་རེད། དེ་ནས་མི་མཐུན་པའི་རྐྱེན་ངན་པ་ལུས་ལ་ན་ཚ། སེམས་ལ་སྡུག་བསྔལ། མི་ཁ་དགྲ་མཆུ་འདྲ་འོང་ན་དེ་ལམ་བྱེད་དུ་བྱེད་ཐུབ་ན་ཁ་སིང་བློ་སྦྱོང་དོན་བདུན་མ་ནང་དུ་གསུངས་ཡོད་པ་ལྟར་དུ་ཐར་ལམ་གྱི་བོགས་འབྱིན་ཡིན་པ་ཤེས་དགོས། དེ་ནས་སྙན་པ་དང་གྲགས་པ་རྒྱ་ཆེན་པོ་འོང༌། མི་མང་གིས་བསྟོད་ར་གཏང་འོང་ན་རང་ང་རྒྱལ་ཇེ་ཆེ་རུ་འགྲོ། དཀོར་ལོག་འཚོ་ཇེ་ཆེར་འགྲོ་མར་འདྲུད་བྱེད་ཡིན། དེ་ངན་པའི་ཚང་ཡིན་པ་ཤེས་དགོས་པས་ཤེས་པར་བྱ་བ་ཤིན་ཏུ་རྣམ་དྲུག་གཅེས། (245) ངེས་དོན་སྙིང་པོའི་གདམས་ངག་རྣམ་དྲུག་ནི། །སྐྱེ་མེད་ངང་ལས་འཁྲུལ་གཞི་ངོས་གཟུང་ཞིང༌། ། འགག་མེད་འཆར་དུས་འཁྲུལ་པ་རྩད་ནས་ཆོད། །གཉིས་མེད་རྟོགས་པས་འཁོར་བ་རུ་བཟློག་ཅིང༌། ། བློ་དངོས་རང་གྲོལ་མཐའ་བཞིའི་གེགས་རྣམས་བསལ། །ལྟ་བས་ཕུ་བཅད་འཁོར་འདས་ཁོག་དགྲོལ་ཞིང༌། ། སྤྱོད་པས་མདའ་ཁྲོལ་སྤྱོད་ལམ་ལམ་དུ་སློང༌། །འདི་དག་ཟབ་དོན་སྙིང་པོ་མཐར་ཐུག་ཡིན། ། ཞེས་པ་སྟེ། ངེས་དོན་སྙིང་པོའི་གདམས་ངག་རྣམ་པ་དྲུག་ཡོད། གང་རེད་ཟེར་ན། ཆོས་ཐམས་ཅད་སྐྱེ་བ་མེད་པ་སྟོང་ཉིད་ཀྱི་དོན་འདི་ཡང་དག་པ་རྟོགས་ན་དེ་ནས་འཁྲུལ་པའི་གཞི་འདི་གང་ནས་བྱུང་རེད་དེ་ངོས་ཟུངས་ཤོག་གསུངས་རེད། དེ་ནས་ཆོས་གདོད་ནས་ངོ་བོ་སྐྱེ་མེད་ཡིན་དུས་རོལ་པ་འགག་མེད་དུ་ཤར་རྒྱུ་ཁོ་རང་མཚན་ཉིད་རེད། སྟོང་ཉིད་ལ་རྟེན་འབྲེལ་གྱི་སྣང་བ་འཆར་དུས་དེ་ནས་རོལ་པ་འགག་མེད་དུ་ཤར་འོང་བ་འདི། རོལ་བ་འདི་དང་པོ་གང་ནས་བྱུང༌། བར་དུ་གང་དུ་གནས། ཐ་མ་གང་དུ་མེད་ཕྱིར་འཁྲུལ་པ་དེའང་རྩད་ནས་ཆོད་འགྲོ་ཡིན། དེ་ནས་སྐྱེ་མེད་དང་འགག་མེད་གཉིས་ཀྱི་གནས་ལུགས་འདི་ཚུལ་བཞིན་དུ་རྟོགས་ན་འཁོར་བ་རུ་བཟློག་སྟེ་དེ་ཕྱིན་ཆད་འཁོར་བར་མི་འགྲོ། བློ་དངོས་རང་གྲོལ་གསུངས་དུས། འཁྲུལ་པའི་བློ་འདི་མྱུར་དུ་རང་གྲོལ་ཏེ། ཡོད་པ་རྟག་པ། མེད་པ་ཆད་པ། གཉིས་ཀ །གཉིས་མ་ཡིན་པའི་གེགས་རྣམས་བསལ། དེ་ནས་ལྟ་བའི་ཕུ་ཐག་ཆོད་དེ་འཁོར་འདས་ཀྱི་ཁོག་ཁྲོལ་ཏེ་རང་འཁོར་འདས་གཉིས་ཀྱི་གཞི་བྱེད་མཁན་ལྟ་བ་འདི་རྟོགས་འོང་ན་དེས་འཁོར་འདས་ཀྱི་ཁོག་ཁྲོལ། དེ་ལྟ་བ་རྟོགས་པ་དེ་དང་མཐུན་པའི་སྤྱོད་པ་བྱེད་པས་སྤྱོད་པས་མདའ་ཁྲོལ་ཏེ་སྤྱོད་ལམ་ཐམས་ཅད་དགེ་བའི་གནས་སུ་ལམ་དུ་སློང༌། འདི་དག་ཟབ་དོན་སྙིང་པོ་མཐར་ཐུག་ཡིན། (246) བྱ་བ་དྲུག་གིས་གནད་དུ་བརྡེག་པ་ནི། །མི་གཞི་འགྱུར་མེད་ཆོས་ལས་མི་བཟློག་བྱ། ། སེམས་ལ་གཡོ་མེད་གཞན་གྱིས་མ་ཁྲེལ་བྱ། །དད་གུས་འགྲིབ་མེད་རེས་འགར་མ་སོང་བྱ། ། བསླབ་གསུམ་གཅེས་སྤྲས་ཉེས་ལྟུང་མ་གོས་བྱ། །རྟག་ཏུ་འཆི་བསམ་སྙོམ་ལས་མ་ལུས་བྱ། ། ཐུག་ཕྲད་ཉོན་མོངས་གཉེན་པོས་རང་གྲོལ་བྱ། །དེ་དྲུག་ལྡན་ན་དགོས་པ་ཐམས་ཅད་འགྲུབ། ། ཅེས་པ་སྟེ། བྱེད་དགོས་པའི་གདམས་ངག་གི་རྣམ་པ་དྲུག་ཡོད། གང་རེད་ཟེར་ན། མིའི་གཞི་འདི་དུས་རྟག་ཏུ་འཕོ་འགྱུར་མེད་པ་མ་གཏོགས་རྩྭའི་རྩེ་མོ་ལྟ་བུ་ཞིག་མི་བྱེད་པ་འཕོ་འགྱུར་མེད་པ་འབྱུང་ན། དེས་དམ་པའི་ཆོས་ཤིག་བྱེད་འོང་ནའང་ཆོས་དེ་ལ་སླར་ཆོས་ལོག་ཏུ་འཁུར་འགྲོ་མ་རེད། སེམས་ལ་དྲན་པ་དང་ཤེས་བཞིན་གཡོ་བ་མེད་པ་ཞིག་ཡང་དག་པ་བྱས་ན་རང་གི་སེམས་ལ་གཡོ་སྒྱུ་མེད་ཚར་ནས་གཞན་གྱིས་ཀྱང་སྐྱོན་བརྗོད་ནུས་ཀྱི་མ་རེད་དེ་གཞན་གྱིས་མ་ཁྲེལ་བ་བྱེད། དད་པ་དང་གུས་པ་འདི་ཉི་མ་གཅིག་ལ་ཡོད་རྒྱུ་འདྲ། ཉི་མ་གཅིག་ལ་མེད་རྒྱུ་འདྲ། འཕེལ་འགྲིབ་ཡོད་མཁན་བྱས་ན་ལིངས་འཁེལ་བླ་མའི་བྱིན་རླབས་དང་དཀོན་མཆོག་གི་ཐུགས་རྗེ་རྒྱུད་ལ་ཞུགས་རྒྱུ་མ་རེད་དུས་འཕེལ་འགྲིབ་མེད་པ་བྱ། བསླབ་པ་གསུམ་འདི་དུས་རྟག་ཏུ་གཅེས་སྤྲས་བྱེད་དེ། དཔེར་ན་རང་གི་མིག་ནང་ལ་སྐྱོན་རེ་འཕོག་སྙམ་དུས་རྟག་ཏུ་བག་ཡོད་བྱེད་རྒྱུ་རེད། དཔེ་དེ་ལྟ་བུ་ཞིག་བྱས་ན་བསླབ་གསུམ་ཉེས་ལྟུང་གིས་མི་གོས་པ་གསུངས་རྒྱུ་དེ་ལྟར་བྱ། དུས་རྟག་ཏུ་འཆི་བ་མི་རྟག་པ་འདི་ཡང་ནས་ཡང་དུ་མ་བསམ་ནས་བཟུང་དེ་ནས་བྱེད་རྒྱུ་ལས་རྒྱུ་མང་པོ་མཐོང་ནས་འཇིག་རྟེན་གྱི་བྱ་བ་ལ་གཡེང་འགྲོ་རྒྱུ་རེད་དུས་སྙོམ་ལས་མ་ལུས་པ་བྱ། དེ་ནས་ཉོན་མོངས་པ་སྐྱེས་པ་དང་གཉེན་པོ་དེ་མ་ཐག་ཏུ་བསྟེན་ནུས་པ་ཞིག་མ་བྱས་ན། དེ་ནས་ཉོན་མོངས་ཀྱིས་ལས་ཀ་བྱས་ཚར་དུས་གཉེན་པོ་བསྟེན་ཕན་རྒྱུ་མ་རེད། ཐུག་ཕྲད་ཀྱི་སྒོ་ནས་གཉེན་པོས་རང་གྲོལ་བྱེད། དེ་དྲུག་ལྡན་ན་གནས་སྐབས་དང་མཐར་ཐུག་གི་དགོས་པ་ཐམས་ཅད་འགྲུབ། (247) ཡེ་ཤེས་སྦར་བའི་གདམས་པ་རྣམ་དྲུག་ནི། །འཛིན་མེད་ངང་དུ་སྣང་བ་ས་ལེ་བ། ། གཉིས་མེད་ངང་དུ་མཉམ་པར་ལྷན་ནེ་བ། །གསལ་དག་ངང་དུ་རང་དངས་སང་ངེ་བ། ། འོད་གསལ་ངང་དུ་རང་གསལ་སལ་ལེ་བ། །ཆོས་ཉིད་ངང་དུ་དགའ་འཛུམ་ཤིག་གེ་བ། ། བློ་འདས་དབྱིངས་སུ་གྲོལ་ཏེ་ཕྱལ་ལེ་བ། །མ་བཅོས་རང་བཞིན་རྫོགས་པ་ཆེན་པོར་འགྲུབ། ། ཅེས་གསུངས་རེད། ད་འདི་གནས་ལུགས་རྟོགས་པའི་ཡེ་ཤེས་འདི་རང་གི་རྒྱུད་ལ་ཡོད་ན། དེ་ནས་ཡེ་ཤེས་འདི་ཡོད་པའི་རྟགས་དེ་འདྲ་ཡིན། ཅི་རེད་ཟེར་ན། ཆགས་སྡང་གི་འཛིན་པ་གང་ན་མེད་ན་ཡང་ཚོགས་དྲུག་གི་སྣང་བ་ས་ལེ་བ་འདི་གནས་ལུགས་རྟོགས་ཚར་ནས་མི་སྣང་བ་རེད་མི་འགྲོ་རྒྱ་མཚོ་ལ་གཟའ་སྐར་ཤར་བ་བཞིན་ཡོད་གསུངས་རེད། དེ་ལ་ཡུལ་དུ་དམིགས་བྱེད་མངོན་སུམ་དམིགས་པའི་སྒོ་ནས་ཆགས་པ་དང་སྡང་བ་མེད་པ་བཟང་ངན་ཐམས་ཅད་རོ་མཉམ་པ་ལྷན་ནེ་བ་ཡིན། རིག་པའི་ཆོས་ཉིད་ཡེ་ནས་འོད་གསལ་བ་ཡིན་པས་དེ་ཕྱིར་ན། གསར་དུ་གསལ་བྱ་གསལ་བྱེད་མི་དགོས་པ་རང་དངས་སང་ངེ་བ་ཞིག་ཡིན། འོད་གསལ་ངང་དུ་མཉམ་པར་བཞག་ན། དཔེར་ན་ཤེལ་ཁོ་རང་དང་པོ་ནས་ཤེལ་དངས་པ་རེད་ཚར་དུས་མི་དངས་པ་འོང་རྒྱུ་མ་རེད་དུས་དེ་ལྟར་དུ་རང་གསལ་སལ་ལེ་བ། ཆོས་ཉིད་ཀྱི་ངང་དུ་དུས་རྟག་ཏུ་གནས་བསྡད་ན་དགའ་འཛུམ་ཤིག་གེ་བ་བློ་སྦུབས་སུ་དོག་པོ་མི་བྱེད་གསུངས། བློ་འདས་དབྱིངས་སུ་བློ་འདས་ཀྱི་ངང་དུ་མཉམ་པར་བཞག་བཞག་ན་ཐམས་ཅད་གྲོལ་ཏེ་ཕྱལ་ལེ་བ། མ་བཅོས་རང་བཞིན་རྫོགས་པ་ཆེན་པོར་འགྲུབ། (248) རང་བཞིན་གནད་དང་བསྲེ་བའི་ཆོས་དྲུག་ནི། །རང་རིག་བློ་འདས་གཉུག་མའི་ཡེ་ཤེས་ལ། ། རང་བབས་སྒོམ་པ་འོད་གསལ་ཆེན་པོ་ནི། །གྲིམས་པར་བསྒྲིམས་ལ་ལྷོད་པར་གློད་པ་སྟེ། ། ཕྱལ་བར་མ་ཤོར་མ་ཡེངས་དྲན་པས་ཟིན། །འཕྲོ་གནས་རིས་མེད་མཉམ་པའི་ངང་གཅིག་པ། ། ཕྱོགས་བྲལ་ནམ་མཁའ་འདྲ་བའི་རང་བཞིན་ནི། །ཆོས་སྐུ་ཕྱག་རྒྱ་ཆེན་པོར་ལྷུན་གྱིས་གྲུབ། ། གསུངས། ཆོས་ཡིན་མཁན་ཐམས་ཅད་ཀྱི་གནས་ལུགས་རང་བཞིན་གྱི་ཉམས་ལེན་འདི་ནི་ད་ལྟ་རང་གིས་ཉམས་ལེན་ལ་བསྲེ་དགོས། གང་རེད་ཟེར་ན། རང་གི་རིག་པ་འདི་བློ་ལས་འདས་པ་ཡིན་ནའང་དེ་ཡེ་ནས་མ་བཅོས་པ་གཉུག་མའི་ཡེ་ཤེས་ཡིན་མ་གཏོགས། གསར་དུ་བཟོ་བཞག་རྒྱུ་ཞིག་མ་ཡིན། དེ་གཉུག་མའི་ཡེ་ཤེས་དེའི་ངང་དུ་རང་བབས་སྒོམ་བསྡད་ན་འོད་གསལ་རྒྱུན་ཆད་མེད་པ་ཤར་བ་ཡིན་པས། དེ་ལ་ཧ་ཅང་གྲིམས་ཆེ་ན་ཡང་མི་ཉན་པས་ན་དེ་བློ་བྱས་ཀྱི་རྟོག་པས་བཅིངས་འགྲོ་རྒྱུ། ཧ་ཅང་གློད་ཆེ་ན་མི་ཉན་ཏེ་བཏང་སྙོམས་ལུང་མ་བསྟན་ལ་ཡེང་འགྲོ། ཡེངས་ནས་ཡེངས་ཕུགས་ཀྱིས་མི་ཤེས་ནས་ཕྱལ་ལེ་བ་སོང་བསྡད་རྒྱུ་ངའི་ལས་ཀ་འདྲ་བུ་ཞིག་རེད། དེ་ལ་མ་ཡེངས་པ་དྲན་པས་ཟིན་པ་ཅན་ཞིག་བྱེད། དེ་ནས་རིག་པའི་ངོ་བོ་རྣམ་རྟོག་འཕྲོ་ན་དེ་ལ་དགག་པ་མི་བྱེད། གནས་ནའང་མི་འཐུམ་པའི་མཉམ་པའི་ངང་ཕྱོགས་བྲལ་ནམ་མཁའ་ལྟ་བུའི་ཆོས་སྐུ་ཕྱག་རྒྱ་ཆེན་པོར་ལྷུན་གྱིས་གྲུབ་པ་ཡིན། (249) མི་གནས་འཕོ་འགྱུར་མེད་པའི་ཆོས་དྲུག་ནི། །རིག་པ་སྟོང་གསལ་སྤྲོས་དང་བྲལ་བ་ལ། ། གཟུང་འཛིན་རེ་དོགས་དྲི་མས་མ་བསླད་པར། །རང་བབས་སོ་མ་གཅེར་བུ་རང་གའི་ངང༌། ། མི་བསམ་མི་སྤྱོད་མི་སྒོམ་མི་རྟོག་པར། །སལ་ལེ་སེང་ངེ་ཡེ་རེ་ཝལ་ལེ་བ། ། ཤར་གྲོལ་རིས་མེད་ཐ་མལ་ཤེས་པ་ནི། །མ་ལུས་སྡུག་བསྔལ་སྤྲོས་ཀུན་ཞི་བྱེད་ཡིན། ། མི་གནས་འཕོ་འགྱུར་མེད་པའི་ཆོས་དྲུག་ཡིན་པའི་རང་བཞིན་གསུངས་ཡིན་ས་རེད། རིག་པ་སྟོང་གསལ་གྱི་ངོ་བོ་དེ། ཡོད་པ་རེད་ཟེར་ན་རྟག་པ་ཡང་མ་ཡིན། མེད་པ་རེད་ཟེར་ན་ཆད་པ་ཡང་མ་ཡིན། རྟག་ཆད་གཉིས་ཀ་ཨེ་རེད་ཟེར་ན་མ་རེད། གཉིས་ཀ་མ་ཡིན་པ་ཨེ་རེད་ཟེར་ན་མེད། དེའི་ངོ་བོ་འདི་རྟོགས་སོང་ན་གཟུང་འཛིན་བློའི་རེ་དོགས་ཀྱི་དྲི་མས་མ་བསླད་པ་ཞིག་ཡིན། རང་བབས་ངོ་བོ་དེ་ལ་སོ་མ་ཟེར་ན་ཉམས་དང་ཡིད་དཔྱོད་ཀྱི་ཤུན་པ་གང་ཡང་ངང་དུ་ཕར་མི་སོང་ནས་གཅེར་བུ་རང་གའི་ངང༌། ཆེད་དུ་བསམ་བྱ་མེད་པས་ན་མི་བསམ། འདི་སྤྱད་དགོས་ན་སྤྱོད་རྒྱུ་མེད། བསྒོམ་བྱ་སྒོམ་བྱེད་མེད་པའི་ཕྱིར་ན་ལྟ་བས་མི་བསམ། སྤྱོད་པས་མི་སྤྱད། སེམས་ཀྱིས་མི་སྒོམ་པའི་ངང་སལ་ལེ་སེང་ངེ་ཡེ་རེ་ཝལ་ལེ་དེ་ལྟ་བུ་བྱས་ནས་ཤར་གྲོལ་རིས་མེད་ཐ་མལ་གྱི་ཤེས་པ་འདི། ཁམས་གསུམ་འཁོར་བའི་སྡུག་བསྔལ་ཞི་སྟེ་སྤྲོས་པ་ཀུན་ཞི་བྱེད་ཡིན། (250) ཆོས་ཉིད་མཉམ་པ་ཆེན་པོའི་ཆོས་དྲུག་ནི། །མཐའ་གྲོལ་རིག་པ་ནམ་མཁའ་ལྟ་བུ་ལ། ། འཁོར་འདས་རིས་མེད་སྤང་བླང་ཐ་སྙད་བྲལ། །བྱར་མེད་ཆོས་སྐུ་གཞི་གྲོལ་ལྟ་བའི་ངང༌། ། གང་ལའང་མི་སེམས་དམིགས་འཛིན་བྲལ་བ་ནི། །གནས་ལུགས་རང་བཞིན་ཤེས་རབ་ཕ་རོལ་ཕྱིན། ། བློ་ཡི་སྙེམས་བྲལ་ཞེན་པའི་འཁྲིས་ཆོད་པ། །རྒྱལ་བ་ཀུན་གྱི་སྤྱོད་ཡུལ་ལྷུན་གྱིས་གྲུབ། ། གསུངས་དུས་ད་དེ་ཆོས་ཉིད་མཉམ་པ་ཆེན་པོ་ལ་ཁྱད་ཆོས་དྲུག་ཡོད། གང་རེད་ཟེར་ན། རྟག་ཆད་ཀྱི་མཐའ་ལས་གྲོལ་བ་རིག་པ་འདི་ནམ་མཁའ་ལྟར། དེ་ནང་ནས་ཁམས་གསུམ་འཁོར་བའི་ལས་དང་ཉོན་མོངས་ཀྱིས་མར་སྡུག་ཏུ་སོང་མེད། མྱ་ངན་ལས་འདས་པའི་སྐུ་དང་ཡེ་ཤེས་ཀྱིས་ཡ་བཟང་དུ་སོང་མེད། འཁོར་འདས་རིས་སུ་ཕྱེད་པ་མེད་པས་ན་སྤང་བྱ་འཁོར་བ་རེད་ཟེར་མཁན་དང༌། བླང་བྱ་མྱང་འདས་རེད་རྒྱུའི་ཐ་སྙད་དང་བྲལ་ཚར། དུས་རྟག་ཏུ་ཆོས་སྐུ་གཞི་གྲོལ་གྱི་ངང་དུ་དགེ་བ་ཡང་གང་ཡང་བྱར་དུ་མེད་པ་ལྟ་བ་ཡིན། དེ་ལྟ་བ་དེ་ལ་ངོ་བོ་ཡིན་ན་གང་ཡང་དམིགས་པ་མེད་པ་ཡིན་ས་རེད། གང་ལའང་མི་དམིགས་པ་རང་གིས་སྒོམ་པ་འདི་ཡང་དག་པ་རེད། ཡང་དག་པ་མ་རེད་བསམ་རྒྱུའི་འཛིན་པ་འདི་བྲལ། གནས་ལུགས་ཀྱི་རང་བཞིན་ཤེས་རབ་ཕ་རོལ་ཕྱིན་པ་དེ། ངས་ཆོས་ཉིད་རྟོགས་བསྡད་ཡོད་བསམ་པ་དང༌། རྟོགས་མ་སོང་བསམ་སྙེམས་པ་དང་བྲལ། ཚེ་འདིའི་ཞེན་པའི་འཁྲིས་ཆོད་པ་རྒྱལ་བ་ཀུན་གྱི་སྤྱོད་ཡུལ་ལྷུན་གྱིས་གྲུབ། (251) རིག་པ་ཆོས་ཉིད་གནས་པའི་ཚད་དྲུག་ནི། །དད་པའི་ངང་ལ་ཁམས་སོས་ཡལ་ལེ་བ། ། གནས་ལུགས་ངང་ལ་ལྷུན་ཆགས་མེར་རེ་བ། །བསམ་གཏན་ངང་ལ་བརྗིད་ཆགས་ལྷན་ནེ་བ། ། ཉམས་མྱོང་ངང་ལ་བཀྲག་ཕྱིན་སལ་ལེ་བ། །ཆོས་ཉིད་ངང་ལ་དངས་ཆགས་སང་ངེ་བ། ། རང་རིག་ངང་ལ་ངར་ཆགས་ཧུར་རེ་བ། །དེ་ལྟར་བསྒོམས་པས་ཡེ་ཤེས་རིག་པའི་ཀློང༌། ། གསུངས་དུས། དེ་ནས་རིག་པ་ཆོས་ཉིད་ངང་ལ་མི་གཡོ་བར་གནས་པའི་ཚད་དྲུག་ཡོད། གང་རེད་ཟེར་ན། བླ་མ་ལ་མོས་གུས་བྱས་ཚར་ན་བདེ་སྡུག་གི་སྣང་བ་ཐམས་ཅད་རང་སར་དུ་གློད་དེ་བློ་བག་ཕེབས་པ་ཡལ་ལེ་བ་བློ་བདེ་ཡིན་ས་རེད། གནས་ལུགས་མ་བཅོས་ངང་དུ་མཉམ་པར་བཞག་སྟེ་རི་བོ་རླུང་གིས་མི་བསྐྱོད་པ་མདའ་ལྟོང་སྤྲུལ་སྐུ་མཉམ་པར་བཞག་པ་ལྟ་བུ་ལྷུན་ཆགས་མེར་རེ་བ་ཞིག་ཡིན་ས་རེད། ཞི་གནས་དང་བསམ་གཏན་ངང་ལ་གནས་ན་བརྗིད་ཆགས་པས་གཡོ་བ་མེད་པ་དང༌། དེ་ནས་ཉམས་མྱོང་རང་ལ་ཤར་འོང་དུས་ནང་གི་ཉམས་མྱོང་དེ་ཕྱི་སེམས་ཀྱིས་རྟོགས་ཡོད་དུས་དེ་ནས་རང་གསལ་གྱི་བཀྲག་དེ་སལ་ལེ་བ། ཆོས་ཉིད་ཀྱི་ངང་ལ་སྒྲིབ་པས་མ་བསླད་པས་ངང་དངས་སང་ངེ་བ། རང་རིག་གི་ངང་ལ་རིག་པ་ངར་ཆགས་ཏེ་སེམས་དཔའ་མི་ཞུམ་པ་ཧུར་རེ་བ། དེ་ལྟར་བསྒོམ་ན་ཡེ་ཤེས་རིག་པའི་ཀློང་དུ་གྲོལ་བ་ཡིན། (252) སྐལ་བཟང་སྣོད་དང་ལྡན་པའི་ཆོས་དྲུག་ནི། །མོས་གུས་ཚུད་པས་ཅི་བྱས་དད་མི་ལྡོག ། ཆོས་ལ་དད་པས་དགེ་སྡིག་རྒྱུ་འབྲས་འཛེམ། །དམ་ཚིག་གཙང་བས་མཆེད་ལ་བརྩེ་གདུང་ཆེ། ། ཆོས་དང་འདྲེས་པས་དགེ་སྦྱོར་གཅེས་སྤྲས་བྱེད། །གཉེན་པོ་ཆེ་བས་རྐྱེན་ངན་རང་སར་གྲོལ། ། བྲོད་པ་རྙེད་པས་སྒོམ་སྒྲུབ་བརྩོན་པ་ནི། །དམ་ཆོས་རིན་ཆེན་སྣོད་མཆོག་ལགས་པར་གསུངས། ། གསུངས་དུས། སྐལ་བ་བཟང་པོ་དམ་པའི་ཆོས་ཀྱི་སྣོད་དང་ལྡན་པ་དེ་ལ་ཁྱད་ཆོས་དྲུག་ཡོད། གང་རེད་ཟེར་ན། བླ་མ་སངས་རྒྱས་སུ་མཐོང་བའི་མོས་གུས་ཚད་དུ་འཁྱོལ་བས་དེ་ནས་བླ་མའི་མཛད་སྤྱོད་ཞི་རྒྱས་དབང་དྲག་ཅི་མཛད་ནའང་དེ་ལ་དད་པ་མི་ལྡོག་པ་འཕེལ་བ་དང༌། བླ་མའི་གདམས་ངག་གི་ཆོས་དེ་ལ་དང་འདོད་ཡིད་ཆེས་ཀྱི་དད་པ་དང་ལྡན་ཏེ་རང་གི་ཆོས་ཀྱིས་རྒྱུད་དུལ་ཏེ་དགེ་སྡིག་རྒྱུ་འབྲས་སྤང་བླང་མིག་གི་འབྲས་བུ་བཞིན་དུ་འཛེམ་པ་དང༌། དེ་ནས་དམ་ཚིག་གཙང་བའི་གང་ཟག་འདི་མཆེད་ལྕམ་ཐམས་ཅད་ལ་ཕ་མ་གཅིག་གི་བུ་སྡུག་བཞིན་དུ་འདི་ནས་བྱང་ཆུབ་བར་དུ་བསྒྲུབ་དགོས་པར་ཤེས་པས་བརྩེ་གདུང་ཆེ་བ་དང༌། སེམས་དང་ཆོས་རྒྱུད་གཉིས་གཅིག་ཏུ་འདྲེས་པར་བྱས་པས་སེམས་ལ་འཇིག་རྟེན་གྱི་བྱ་བ་དང༌། ཆོས་བརྒྱད་རྣམ་གཡེང་ལ་སོགས་པ་མི་དགའ་བ་དགེ་སྦྱོར་འབའ་ཞིག་ལ་གཅེས་སྤྲས་བྱེད་པ་དང༌། གཉེན་པོ་ལམ་དུ་བསླང་སྟེ་གཉེན་པོ་སྟོབས་ཆེ། སྤང་བྱ་སྟོབས་ཆུང་སོང་བས་རྐྱེན་ངན་བར་ཆད་གང་འབྱུང་ནའང་རང་སར་གྲོལ་ཏེ་དེའི་དབང་དུ་མི་འགྲོ་བ། ཐར་པའི་ལམ་ཡུན་རིང་དུ་རྒྱུད་ལ་བསྟེན་རྒྱུད་ལ་སྐྱེ་འོང་བ་དེ་ལ་སེམས་བྲོད་པའམ་དགའ་བ་རྙེད་པས་དེ་ལ་སེམས་སྟོབས་མི་ལྷོད་པ་སྒོམ་སྒྲུབ་ལ་བརྩོན་པར་བྱེད་པ་དེ་དམ་པའི་ཆོས་རིན་པོ་ཆེའི་སྣོད་མཆོག་ཏུ་གྱུར་པ་གསེར་ཞུན་མའི་སྣོད་ལྟ་བུ་ཡིན་པ་གསུངས། (253) སྣོད་ངན་དོན་ཆུང་ཆོས་དྲུག་བསྟན་པ་ནི། །ཡུན་རིང་བསྒོམས་ཀྱང་རང་རྒྱུད་མ་གྲོལ་ན། ། དགོན་པར་གནས་ཀྱང་དོན་ཆུང་རི་དྭགས་འདྲ། །སྡེ་སྣོད་ཤེས་ཀྱང་གཉེན་པོར་མ་སོང་ན། ། ཐོས་བསམ་ཆེ་ཡང་དོན་ཆུང་ནེ་ཙོ་འདྲ། །བླ་མ་བསྟེན་ཡང་གདམས་པ་མ་ལོན་ན། ། མདོ་སྟོར་རྒྱ་མཚོའི་འགྲམ་དུ་སྐོམ་རིད་ལུས། །གདམས་ངག་ཡོད་ཀྱང་རྒྱུད་ལ་མ་འབྱོར་ན། ། བཅངས་པ་དོན་ཆུང་སྨན་དཔྱད་ཡི་གེ་འདྲ། །དྲོད་རྟགས་ཐོབ་ཀྱང་སེམས་ཉིད་མ་རྟོགས་ན། ། སྒོམ་པ་དོན་ཆུང་མུ་སྟེགས་ལམ་ཞུགས་འདྲ། །དཀའ་སྤྱད་ཆེ་ཡང་ཡོན་ཏན་མ་སྐྱེས་ན། ། འབད་པ་དོན་ཆུང་སྤང་ཕུག་ཕྱི་བ་འདྲ། །དེ་བས་གནད་དུ་འགྲོ་བ་ཤིན་ཏུ་གཅེས། ། གསུངས་པ་འདི། དམ་པའི་ཆོས་ཀྱིས་རྒྱུད་མ་དུལ་སྣོད་ངན་པ་འཇིག་རྟེན་བྱ་བ་དོན་ཆུང་ཆུང་ཡིན་པའི་ཆོས་དྲུག་ཡོད། གང་རེད་ཟེར་ན། ལོ་དང་ཟླ་བ་ཞག་མང་པོ་ལ་རི་ཁྲོད་ལ་བསྒོམས་རང་གི་རྒྱུད་ཀྱི་ཉོན་མོངས་པའི་འཆིང་བ་མ་གྲོལ་ན་ནི། དེ་ནས་དགོན་པར་མི་ཚེ་གཅིག་ཏུ་སྡོད་བསྡད་ནའང་རི་དྭགས་དང་གཅན་གཟན་ཐམས་ཅད་ལུང་པ་སྟོང་པ་ལ་ཡོད་རྒྱུ་རེད་དུས་དེ་དང་འདྲ་བ་ཡིན། ཆོས་སྡེ་སྣོད་གསུམ་པོ་དེ་ཕར་འཆད་ཤེས་ཀྱང་རང་གི་ཉོན་མོངས་པའི་གཉེན་པོར་མ་སོང་ན་ནི་ཐོས་བསམ་རྒྱ་ཆེན་པོ་ཡིན་ཡང་དོན་ཆུང་ཆུང་གི་ནེ་ཙོ་དང་འདྲ་བ་སྟེ། དཔེར་ན་སྡེ་སྣོད་བཅུ་གཉིས་བློ་ལ་སྐྱོར་བའི་ལེགས་པའི་སྐར་མ་དང་ལྷས་སྦྱིན་གྱིས་སྡེ་སྣོད་གླང་པོ་ཆེའི་ཁུར་ཙམ་ཤེས་ནའང་སངས་རྒྱས་ལ་སྐུར་འདེབས་ལོག་ལྟ་བྱེད་བསྡད་པས་སངས་རྒྱས་སྐུ་མདུན་རང་ལ་དམྱལ་བ་ལྷུང་བ་དེ་དང་འདྲ་བ་ཡིན། བླ་མ་ལོ་དང་ཟླ་བ་མང་པོ་བསྟེན་ཏེ་ལུས་དང་གྲིབ་མ་བཞིན་དུ་འགྲོགས་བསྡད་ཡོད་ན་བླ་མའི་ཐུགས་ཀྱི་བཅུད་འདྲ་འདི་གང་རེད་ཟེར་ན། མན་ངག་གི་གདམས་ངག་འདི་རེད། འདི་གདམས་ངག་འདི་བླ་མའི་ཐུགས་ནས་ཚུལ་བཞིན་དུ་མ་གསན་ན་མཐའ་ཡས་རྒྱ་མཚོ་ནང་ནས་ནོར་བུ་ལེན་སོང་སོང་སྟེ་ནོར་བུ་མ་ལོན། དེ་ནས་མུ་གེས་ཤི་འགྲོ་བ་དང་འདྲ་འདྲ་རེད། དེ་ནས་གདམས་ངག་ཡོད་པ་དེ་རང་གི་རྒྱུད་ལ་འབྱོར་ཏེ་གདམས་ངག་གི་དྲོད་རྟགས་མངོན་སུམ་དུ་མ་ཐོབ་ན་ནི། དེ་ནས་རང་གི་ཉོན་མོངས་པའི་ལས་འདིའི་གཉེན་པོ་མི་འགྲོ་དུས་བཟུང་སྟེ་དཔེར་ན་སྨན་པ་མཁས་པ་ཞིག་ཡོད་ན། སྨན་པ་དེས་ནད་པའི་མགོ་ན་སྨན་དཔྱད་ཀློག་སྟེ་ཊི་བི་(TB)འདྲ་དང་བད་ཀན་འདྲ་ན་འོང་བའི་གང་ཟག་དེ་ལ་ཕན་རྒྱུ་མ་རེད་དུས་དཔེ་དེ་དང་འདྲ་བ་ཡིན། ལམ་གྱི་དྲོད་རྟགས་ལ་མངོན་ཤེས་རྫུ་འཕྲུལ་གྲུབ་རྟགས་ལ་སོགས་པ་བསྟན་རྒྱུ་ཡོད་ན། རང་གི་སེམས་ཉིད་གནས་ལུགས་སྒྲ་ཇི་བཞིན་དུ་མ་རྟོགས་ནས་བཟུང་སྟེ་ཡུན་རིང་པོ་བསྒོམ་ན་ནི་དོན་ཆུང་བ་ཡིན་ཏེ། མུ་སྟེགས་པ་རྣམས་ལའང་ནམ་མཁའ་ལ་འཕུར་བ་དང༌། ཡིན་མི་སྲིད་པ་ལ་སོགས་པའི་རྫུ་འཕྲུལ་བསྟན་པ་དང་འདྲ་བ་ཡིན། ཟས་གོས་མི་དགོས་པའི་དཀའ་ཚེགས་རྒྱ་ཆེན་པོ་ཞིག་བྱས་ནའང་གང་ཡང་ཡོན་ཏན་རྒྱུད་ལ་མ་སྐྱེས་ནས་བཟུང་སྟེ། རང་གི་སྡུག་བསྔལ་རང་ལ་སྟེར་བསྡད་དེ་དོན་དག་མེད་པ་ཡིན། སྤང་ལ་ཕུག་ཕྱི་བ་ཡོད་པ་དང་འདྲ་བས། དེ་བས་ན་དམ་པའི་ཆོས་གནད་དུ་འགྲོ་བ་ཤིན་ཏུ་གཅེས། (254) བླ་མ་མཆོག་གི་རྟགས་དྲུག་བསྟན་པ་ནི། །བསྟེན་ཚེ་བག་དྲོ་ཆོས་ལ་བློ་འགྲོ་ན། ། བསྒྲུབས་པའི་བྱིན་རླབས་སྤྲིན་ཕུང་ཡོད་པའི་རྟགས། །སློབ་མ་སྒྲུབ་བཅུག་ཡོན་ཏན་སྣ་མང་ན། ། ཟབ་མོའི་སྙན་བརྒྱུད་གདམས་པ་ཆེ་བའི་རྟགས། །འཁོར་དང་ཡོ་བྱད་གཞན་ཤོར་ཕྲག་དོག་མེད། ། འཇིག་རྟེན་མངོན་ཞེན་འདོད་བློ་ཟད་པའི་རྟགས། །བློ་རིག་གང་ཡང་ལམ་དུ་འཇུག་ཤེས་ན། ། འགྲོ་དོན་ཐབས་མཁས་ཐུགས་རྗེ་ཡོད་པའི་རྟགས། །སྡུག་བསྔལ་བ་ལ་ཕན་འདོགས་རྒྱ་ཆེ་ན། ། ཚད་མེད་སེམས་བསྐྱེད་སྙིང་རྗེ་འབྱོངས་པའི་རྟགས། ཁོང་ཡངས་བློ་བདེ་བྱ་བ་བྲལ་བ་ན། ། གནས་ལུགས་རྟོགས་པའི་གདེང་དང་ལྡན་པའི་རྟགས། །དེ་འདྲའི་མཚན་ལྡན་བླ་མ་བཙལ་ལ་བསྟེན། ། གསུངས་དུས། བླ་མ་མཚན་ཉིད་དང་ལྡན་པའི་རྟགས་རྣམ་པ་དྲུག་ཡོད། གང་རེད་ཟེར་ན། བླ་མ་དེའི་ཞབས་ལ་རྩེ་གཅིག་ཏུ་བསྟེན་པའི་ཚེ་ན་རང་གི་ལུས་ངག་ཡིད་གསུམ་ཞི་དུལ་དུ་འགྲོ། དམ་པའི་ཆོས་ལ་བློ་རང་ཤུགས་ཀྱིས་འགྲོ་བ་ཞིག་ཡོད་ན་བླ་མ་དེ་ལ་བརྒྱུད་པ་དང་བཅས་པ་རྣམས་ཀྱི་བྱིན་རླབས་ཀྱི་སྤྲིན་ཕུང་ཡོད་པའི་རྟགས་ཡིན་པས། བླ་མའི་བྱིན་རླབས་སེམས་ལ་ཞུགས་ཟེར་བ་དེ་ཡིན། སློབ་མ་དེ་དག་གིས་ཆོས་ཞུ་ནའང་བླ་མས་ཡོན་ཏན་འདི་དང་འདི་ལྟ་བུ་ཡོད་པའི་ཆོས་སྒྲུབ་ཆོག་ཟེར་ནས་དེ་འདྲའི་སྒྲུབ་པ་ལ་གཙོ་བོ་བསྐུལ་བ་བྱེད་དེ་བླ་མ་བསྟེན་གྱི་བསྟེན་གྱི་ཡོན་ཏན་ཇེ་མང་དུ་འབྱུང་ན། དེ་ནས་བླ་མ་དེ་ལ་ཟབ་མོ་གདམས་ངག་སྙན་བརྒྱུད་ཡོད་པའི་རྟགས་རེད། འཁོར་དང་ཡོ་བྱད་ཇི་ཙམ་མང་དུ་ཡོད་ནའང་གཞན་ལ་ཤོར་བས་ཕྲག་དོག་མེད་པ་དང༌། འཁོར་རྣམས་ཀྱང་དེ་ལ་གཅིག་གིས་གཅིག་མི་དགའ་བ་མེད་པ་དང༌། ཕ་མ་གཅིག་གི་བུ་བརྒྱུད་བཞིན་དུ་ཡོད་ན། བླ་མ་དེ་ཉིད་ཀྱང་འཇིག་རྟེན་གྱི་ཆོས་ལ་མངོན་ཞེན་ཆགས་སྡང་གི་འདོད་བློ་ཟད་པའི་རྟགས་ཡིན། བློ་རིག་དང་མཐུན་པའི་གདུལ་བྱ་དེ་ཐམས་ཅད་ཐར་པ་དང་ཐམས་ཅད་མཁྱེན་པའི་ལམ་སྒྲུབ་བྱེད་ལ་ཡར་འཇུག་ཤེས་ན། བླ་མ་འདི་འགྲོ་བ་འདུལ་བའི་ཐབས་ལ་མཁས་ཤིང་སེམས་ཅན་ལ་ཐུགས་རྗེ་བརྩེ་བ་ཡོད་པའི་རྟགས། སྡུག་བསྔལ་བ་ལ་ཕན་འདོགས་རྒྱ་ཆེ་ན། སུ་སྒྲིབ་པ་ཆེ། སུ་སྡིག་པ་ཆེ། སུ་ནད་པ་ལྟ་བུ་ཡིན་ན་དེ་ལ་ལྷག་པར་དུ་ཐུགས་བརྩེ་བ་ཡོད་ན་བླ་མ་དེའི་རྒྱུད་ལ་བྱང་ཆུབ་ཀྱི་སེམས་སྙིང་རྗེ་ཡོད་པའི་རྟགས་ཡིན། དེ་ནས་འཁོར་རྣམས་ཀྱིས་མི་འདོད་པ་བྱེད་པའི་ལོག་སྒྲུབ་ལྟ་བུ་དང༌། ཕན་ཚུན་འཐབ་འཛིང་ལ་སོགས་པ་བྱས་ན། བླ་མ་དེ་ཉིད་ཀྱང་ཁོག་ཡངས་བློ་བདེ་འཇིག་རྟེན་ཚེ་འདིའི་བྱ་བ་མང་པོ་སྒྲུབ་རྒྱུ་མེད་ན་གནས་ལུགས་རྟོགས་པའི་གདེང་དང་ལྡན་པའི་རྟགས་ཡིན་པས་ན། དེ་རྟགས་དྲུག་ཚང་འདུག་ན་མཚན་ལྡན་བླ་མ་འདི་ག་ན་འདུག་བལྟ་སྟེ་བཙལ་ནས་རྙེད་དགོས་པ་ཡིན། (255) ཆོས་སྒྲུབ་རྣམས་ཀྱི་རྟགས་དྲུག་སྤང་བ་ནི། །མི་ཆོས་ཁ་འཛིན་ཆེ་ན་ཆགས་སྡང་ཡོད་པའི་རྟགས། ། ཅི་བྱས་སྡང་བར་མཐོང་ན་ལོག་ལྟ་སྐྱེས་པའི་རྟགས། །འཁྲུལ་སྣང་གཅེས་འཛིན་མང་ན་དགེ་སྦྱོར་འགྲིབ་པའི་རྟགས། ། ཕ་ཡུལ་ཡོ་བྱད་གསོག་ན་ཆོས་ལས་ལོག་པའི་རྟགས། །ཚེ་འདི་དོན་དུ་གཉེར་ན་བར་ཆད་བདུད་ཀྱི་རྟགས། ། ཆོས་ལ་ངེས་ཤེས་མེད་ན་ཐར་ལམ་སྟོར་བའི་རྟགས། ། ཆོས་སྒྲུབ་པའི་གང་ཟག་དེ་རྣམས་ལ་ཆོས་མི་སྒྲུབ་པའི་རྟགས་དྲུག་ཡོད་དེ་རྟགས་དྲུག་འདི་སྤོང་དགོས་པ་ཡིན། གང་རེད་ཟེར་ན། འཇིག་རྟེན་མི་ཆོས་འདི་སྲིད་ཇུས་གཙོ་བོར་བྱས་ནས། དེ་ནས་རང་ཕྱོགས་ལ་ཆགས་ཆེ་གཞན་ཕྱོགས་ལ་སྡང་བའི་ལས་ཀ་མང་པོ་བྱས་ན་དེ་ཁྱེད་ཉེ་རིང་ཆགས་སྡང་ངེས་ཤེས་མེད་པའི་རྟགས་ཡིན། ཁྱད་པར་ལུས་ངག་ཡིད་གསུམ་གྱིས་བྱ་བ་ཅི་བྱེད་བསྡད་ན་ཡང་སྡང་སེམས་འདྲ་ཞིག་མ་གཏོགས་མེད་ན་བླ་མ་ཅི་མཛད་ལེགས་པར་མི་མཐོང་སྟེ་ལོག་ལྟ་སྐྱེས་པའི་རྟགས་ཡིན། ཚེ་འདིའི་བྱ་བའི་འཁྲུལ་སྣང་སྙན་གྲགས་ནོར་དང་ལོངས་སྤྱོད་དབང་ཐང་གཟི་བརྗིད་ལ་སོགས་པ་ལ་གཅེས་འཛིན་མང་ན་དགེ་སྦྱོར་མ་འགྲིབ་འགྲོ་བའི་རྟགས་ཡིན། ཕ་ཡུལ་དུ་ཡོ་བྱད་བསགས་ནས་བསྡད་ཡིན་ན་དམ་པའི་ཆོས་ལས་ལོག་སྟེ་བྱ་བྲལ་བྱ་བས་ཁུར་འགྲོ་བའི་རྟགས་ཡིན། ཚེ་འདི་འབའ་ཞིག་དོན་དུ་གཉེར་ཏེ་ཕྱི་མ་མི་འཚེར་ན་ནི་བར་ཆད་བདུད་ཀྱིས་ཞུགས་པའི་རྟགས་ཡིན། རང་གིས་ཆོས་ཤེས་པ་དེ་ལ་ཐོས་བསམ་སྒོམ་གསུམ་སྒོ་ནས་ཡིད་ཆེས་ཀྱི་ངེས་པ་རྩེ་གཅིག་ཏུ་མེད་ན་ཐར་པའི་ལམ་འདི་སྟོར་ཏེ་བརླག་སོང་བའི་རྟགས་ཡིན། (256) ནོར་བ་དྲུག་གི་རང་བཞིན་སྤང་བ་ནི། །འདི་ཕྱིའི་སྐྱབས་གནས་བླ་མ་མི་མཆོད་པར། ། མགུ་བྱེད་ཉེ་འབྲེལ་སྐྱོང་བ་ཤིན་ཏུ་ནོར། །དངོས་གྲུབ་རྩ་བ་བཟླས་བརྗོད་མི་བྱེད་པར། ། ཟད་མེད་ལོང་གཏམ་གཏོང་བ་ཤིན་ཏུ་ནོར། །དད་སོགས་འཕགས་པའི་ནོར་བདུན་མི་གསོག་པར། ། སྡུག་བསྔལ་རྩ་བ་ནོར་གསོག་ཤིན་ཏུ་ནོར། །སེམས་ཉིད་དོན་གྱི་གནས་ལུགས་མི་སྒོམ་པར། ། རྣམ་གཡེང་འདུ་འཛིའི་བྱ་བ་སྒྲུབ་པ་ནོར། །ཉེས་པའི་འབྱུང་གནས་ངར་འཛིན་མི་འདུལ་བར། ཁེ་གྲགས་ལོ་འདོད་མངོན་རློམ་བྱེད་པ་ནོར། །མ་རིག་མུན་སེལ་ཐོས་བསམ་མི་བྱེད་པར། ། སྙམ་བྱེད་མུན་པའི་བླུན་སྒོམ་བྱེད་པ་ནོར། །ནོར་བ་སྤངས་ན་ཐར་ལམ་ཉེ་བར་འགྱུར། ། ཞེས་གསུངས་དུས། ནོར་བ་དྲུག་གི་རང་བཞིན་འདི་སྤང་དགོས། སྤང་དགོས་པའི་རྒྱུ་མཚན་གང་ནོར་འགྲོ་རེད་ཟེར་ན། འདི་ཕྱིའི་བསླུ་མེད་སྐྱབས་གནས་རང་གི་རྩ་བའི་བླ་མ་དེ་ལ་ཅི་མཛད་ལེགས་པར་མཐོང་བའི་སྒོ་ནས་གུས་པ་བྱས་མཆོད་པ་དང༌། བཀུར་སྟི་དང༌། བླ་མ་ལ་ཐུགས་མཉེས་པ་མི་བྱེད་པར་རང་གི་ཕ་མ་ཉེ་འབྲེལ་ཐམས་ཅད་སྐྱོང་སོང་ན་ཤིན་ཏུ་ནོར་བ་ཡིན། མཆོག་དང་ཐུན་མོང་གི་དངོས་གྲུབ་རྩ་བ་ཡི་དམ་གྱི་བཟླས་བརྗོད་རེད། འདི་མི་བྱེད་པ་འཇིག་རྟེན་གྱི་ཆགས་སྡང་དང༌། དམག་དང་སྒྲུང་ལ་སོགས་པའི་གཏམ་སྐད་ཆ་མང་པོ་གཏོང་བ་ཤིན་ཏུ་ནོར་བ་ཡིན། དད་པ་ལ་སོགས་པ་འཕགས་པའི་ནོར་བདུན་འདི་རྒྱུད་ལ་སྔོན་ནས་ཡོད་པ་འདི་གོང་འཕེལ་དང༌། མེད་པ་གསར་དུ་མི་བྱེད་པ་སྡུག་བསྔལ་གྱི་རྩ་བ་གསེར་དངུལ་ནོར་ཞིང་ཁ་ལ་སོགས་པ་གསོག་པ་ནི་ཤིན་ཏུ་ནོར་བ་ཡིན། སེམས་ཉིད་དོན་གྱི་གནས་ལུགས་འདི་ཚུལ་བཞིན་དུ་མི་སྒོམ་པ་རྣམ་གཡེང་གི་དབང་དུ་འགྲོ་སྟེ་རྣམ་གཡེང་དང་འདུ་འཛིའི་བྱ་བ་སྒྲུབ་པ་འདི་ཤིན་ཏུ་ནོར་བ་ཡིན། ཉེས་པ་ཐམས་ཅད་ཀྱི་འབྱུང་གནས་ང་ཡིན་བསམ་ངར་འཛིན་འདི་མི་འདུལ་བ། འཇིག་རྟེན་གོ་ས་ལོངས་སྤྱོད་ཆེན་པོ་ལ་སྤྱོད་པ་ཁེ་གྲགས་དང་ལོ་འདོད་མངོན་རློམ་བྱེད་པ་ནོར་བ་ཡིན། མ་རིག་པའི་མུན་པ་སེལ་བ་དམ་པའི་ཆོས་ལ་ཐོས་བསམ་སྒོམ་གསུམ་མི་བྱེད་པར། འཇིག་རྟེན་གྱི་བྱ་བ་རྒྱུ་འབྲས་མི་རྩི་བ་དང༌། ཚེ་འདིའི་བྱ་བ་གཙོ་བོར་བྱེད་པའི་བླུན་སྒོམ་བྱེད་པ་ནོར་བ་ཡིན་པས། ནོར་བ་སྤངས་ནས་ཐར་པའི་ལམ་ཉེ་བ་ལ་མྱུར་དུ་བསྟེན་དགོས་པ་ཡིན། (257) གདམས་ངག་དྲུག་གིས་གནད་དུ་བསྣུན་པ་ནི། །རྐང་མེད་ཡུར་བར་མི་འབབ་མཁས་པའི་བླ་མ་བསྟེན། ། འཁྲུལ་བར་འགྲོ་བའི་རྟེན་ཡིན་ལོག་དམན་བྱ་བ་དོར། །གཞན་གྱི་ངན་སྤྱོད་འགོ་བས་མི་དང་འགྲོགས་མི་བྱ། ། བསམ་གཏན་གཡེང་བའི་ཚེར་མ་ཐ་སྙད་ཚིག་མ་རྩོད། །བྲེལ་དོ་ཟིན་པའི་དུས་མེད་བྱ་བྱེད་འཕྲོ་ལ་བོར། ། དངོས་གྲུབ་རིང་བར་འགྱུར་བས་ཡི་དམ་གཞན་མ་སྤེལ། །བཟའ་བཏུང་སྲེད་པ་འཕེལ་བས་གང་བྱུང་འཚོ་བ་བསྟེན། ། དེ་ལྟར་བྱས་ན་ཀུན་སྤྱོད་དགེ་བ་འཕེལ། ། གསུངས་ནས་བཟུང་སྟེ། ད་དམ་པའི་ཆོས་སྒྲུབ་པ་ལ་གདམས་ངག་དྲུག་གིས་གནད་དུ་བསྡུས་པ་འདི་ནི། དཔེར་ན་ཆུ་ཕ་རོལ་དུ་འདྲེན་དགོས་ན། དེ་ལ་ཡུར་བ་རྐང་པ་ཆག་ཚར་ཡུར་བ་བར་སྣང་མཁའ་ལ་སྐྱོན་ཤོར་ཚར་ན་དེ་ནས་ཆུ་འབབ་རྒྱུ་མ་རེད། དཔེ་དེ་བཞིན་རང་གིས་ཀྱང་བླ་མ་མཁས་གྲུབ་གཉིས་དང་ལྡན་པའི་གང་ཟག་ཅིག་ལ་མ་བསྟེན་ན། དེའི་གདམས་ངག་གི་བྱིན་རླབས་ཀྱི་ཆུ་རྒྱུན་འབབ་ཀྱི་མ་རེད་དེ་བསྟེན་དགོས་གསུངས་རེད། དེ་ནས་འཁྲུལ་པའི་འགྲོ་བ་འདི་ཁམས་གསུམ་གྱི་སེམས་ཅན་འཁྲུལ་པ་བྱིས་པ་སོ་སོ་སྐྱེ་བོ་ཐམས་ཅད་ནི། དེ་སྔ་བར་དུ་འགྲོ་བ་རིགས་དྲུག་གི་གནས་སུ་འཁྲུལ་བསྡད་པ་ཡིན་པས་སོ་སོ་སྐྱེ་བོའི་བྱེད་སྤྱོད་ལ་བྱས་ན་སྡིག་པ་མི་དགེ་བ་དང༌། ཆོས་དང་འགལ་བ་མ་གཏོགས་གཏན་ནས་ཡོད་མ་རེད་དུས། སོ་སོ་སྐྱེ་བོའི་བྱ་བ་འདི་ཕ་དོར་བ་དེ་བྱེད་དགོས་གསུངས། ལྷག་པར་དུའང་སྡིག་པའི་གྲོགས་པོ་དང་རྣམ་གཡེང་དང་འདུ་འཛི་ལ་དགའ་བ་དམ་པའི་ཆོས་ལ་མི་སྤྱོད་པའི་གང་ཟག་དང་ལྷན་ཅིག་ཏུ་འགྲོགས་ན། དེའི་ངན་པའི་སྤྱོད་པ་འདི་འགོ་བས་ན་མི་དང་མི་འགྲོགས་པ་རང་ཉིད་གཅིག་པུ་རི་ཁྲོད་དབེན་པའི་གནས་སུ་སྡོད་དགོས་པ་ཡིན། སེམས་བྱིང་རྒོད་དང་བྲལ་བའི་བསམ་གཏན་གྱི་ངང་དུ་བཞག་པ་དེ་ལ་ཚིག་གཡེང་ཚེར་མ་ལྟ་བུ་ལས་སུ་མི་རུང་བ་བྱེད་པ་འདི་གང་རེད་ཟེར་ན། ཆགས་སྡང་དང༌། དོན་མེད་རྒྱལ་ཁམས་ལ་འཐབ་རྩོད་ཚིག་མང་པོ་དང༌། ཕར་རྩོད་ཚུར་རྩོད་ལན་མང་པོ་བྱེད་རྒྱུ་འདི་སེམས་ལ་རྒོད་པོ་ཤོར་བསམ་གཏན་ལ་ཚེར་མ་ལྟ་བུ་འོང་བས་དེ་རྩོད་པ་མ་བྱེད་གསུངས། དེ་ནས་བྱ་བྱེད་ལས་ཀ་ཇི་ཙམ་ལས་ན་རང་ལ་དེ་ཙམ་ཞིག་བྲེལ་བ་ཆེ་འགྲོ་དུས། ཁོམ་པའི་དུས་མེད་པས་ན་བྱ་བྱེད་ཐམས་ཅད་ཅམ་གྱིས་བཞག་སྟེ་བྱར་མེད་ཀྱི་དོན་ལ་ལྟོས་གསུངས། རང་གི་རྩ་བའི་ཡི་དམ་འདི་ཉིད་ཀྱི་དབང་དང་བྱིན་རླབས་གཞན་ལ་སྤེལ་ན། རང་ལ་མཆོག་དང་ཐུན་མོང་དངོས་གྲུབ་འདི་ཐག་རིང་དུ་འགྲོ་བར་འགྱུར་བ་ཡིན་པས་ཡི་དམ་འདི་གསང་སྟེ་སྦས་པ་མ་གཏོགས་གཞན་ལ་སྤེལ་མ་འབྲེལ། དེ་ནས་ལྟོ་མང་པོ་བཟའ་རྒྱུ་དང་ཆང་མང་པོ་འཐུང་བའི་ཚེ་ན། ཇི་ཙམ་ཟོས་ན་དེ་ཙམ་དུ་སྲེད་པ་འཕེལ་བ་ཡིན་པའི་ཕྱིར་ན་གང་བྱུང་གི་འཚོ་བ། ལྟོ་བ་ལྡང་ངེས་ཙམ་ལ་བསྟེན་ན་མ་གཏོགས་མང་ཆེ། དེ་ལྟར་བྱས་ན་ཀུན་སྤྱོད་ཐམས་ཅད་དགེ་བ་འཕེལ། (258) སློབ་དཔོན་ངན་པའི་སྐྱོན་དྲུག་འགོ་བ་ནི། །བཤེས་གཉེན་ངན་པ་བསྟེན་པའི་སློབ་མ་དག །གྲུབ་མཐའ་ངན་པས་རྟག་ཆད་མཐར་འཛིན་འགོ །སྤྱོད་པ་ངན་པས་མི་དགེ་ལོག་པར་འཁྲིད། ། གྲུབ་རྟགས་ངན་པས་ཁོང་ཁྲོ་གདུག་རྩུབ་འཕེལ། །སྒོམ་པ་ངན་པས་འཁྲུལ་སྣང་བག་ཆགས་སྦྱོར། ། ཉམས་ལེན་ངན་པས་འཇིག་རྟེན་ཆོས་ལ་འཆེལ། །འབྲས་བུ་ངན་པས་འཁོར་བ་ངན་སོང་ལྟུང༌། ། དེ་ཕྱིར་དད་ལྡན་ཐར་ལམ་གཉེར་རྣམས་ཀྱིས། །བར་ཆད་བདུད་དུ་སློབ་དཔོན་ངན་པ་ཆེ། ། དེ་བས་བརྟགས་ཏེ་རབ་ཏུ་སྤང་བར་བྱ། ། གསུངས་རེད། ད་ཡང་སློབ་དཔོན་ནམ་བླ་མ་ངན་པ་བསྟེན་ན་བླ་མ་ངན་པའི་སྐྱོན་དྲུག་འགོ་བ་སྟེ། དཔེར་ན་མི་གཙང་བས་ལུས་ལ་འགོ་ན་དེའི་དྲི་མ་བྲོ་བ་ལྟ་བུ་ཡིན་པས་ན། དེ་བཤེས་གཉེན་ངན་པ་བསྟེན་པའི་སློབ་མ་ཡོད་ན་བཤེས་གཉེན་ཡང་ཆགས་སྡང་ཆེན་པོ་སློབ་མ་ཡང་ཆགས་སྡང་ཆེན་པོ་ཡིན་པས་དེ་ཐམས་ཅད་ཀྱིས་གྲུབ་མཐའ་ལ་ལ་ལས་རྟག་པ་འཛིན། ལ་ལས་ཆད་པ་འཛིན། དེ་རྟག་ཆད་གཉིས་འཛིན་པ་ཞུགས་དུས་ངའི་གྲུབ་མཐའ་འདི་མཆོག་ཏུ་གྱུར་པ་ཡིན། ཁོའི་གྲུབ་མཐའ་འདི་སྡུག་ཆགས་རེད་ཟེར་བ་ཡིན་པས་ན་དེ་ཕྱིར་ན་དེ་ལ་བརྟེན་ལས་ངན་བསག་རེད། དེ་ནས་སློབ་དཔོན་གྱི་སྤྱོད་པ་འཆལ་བའི་འཇོལ་ལོ་ཟོག་པོའི་སྤྱོད་པ་བྱེད་པ་དེ་ལ་བསྟེན་ན་སློབ་མ་ཐམས་ཅད་ཀྱང་མི་དགེ་ལོག་པར་འཁྲིད་པར་འགྲོ་བ་ཡིན་པས་དེ་ལྟ་བུའི་སྤྱོད་པ་བྱེད་མི་ཉན། དེ་ནས་རང་གི་རྒྱུད་ལ་ཆོས་ཉིད་ཀྱི་རྟོགས་པ་མངོན་སུམ་དུ་མ་སྐྱེས་བཞིན་དུ་ནམ་མཁའ་ནས་འཕུར་རྒྱུ། མངོན་ཤེས་འཆད་རྒྱུ། ལྷ་མཐོང་འདྲེ་མཐོང་མང་པོ་ཡོད་རྒྱུ་འདི་ཁོང་ཁྲོ་དང་གདུག་རྩུབ་འཕེལ་བ་ཡིན་པས་དེ་ཆེད་དུ་མི་གཉེར། སྒོམ་པ་ངན་པའི་སྒོ་ནས་ཞི་གནས་ཀྱི་ཉམས་ལྟ་བུ། ཆོས་ཉིད་ཀྱི་དོན་མི་རྟོགས་ཉམས་སླ་བའི་འཁྲུལ་སྣང་ཡིན་པས་དེའི་བག་ཆགས་ཐམས་ཅད་ལ་སྦྱོར། ཉམས་ལེན་ལྟ་དགོངས་གདིང་དུ་འཁེལ་བར་འགྱུར་བ་མེད་ན་ངན་པས་འཇིག་རྟེན་ཆོས་བརྒྱད་ཀྱི་བྱ་བ་ལ་འཆེལ་བར་འགྱུར་བ་ཡིན། དེ་ལྟ་བུ་སློབ་དཔོན་ངན་པ་བསྟེན་ན་འབྲས་བུ་ཁམས་གསུམ་འཁོར་བ་དང་ངན་སོང་ལ་ལྟུང་རྒྱུ་མ་གཏོགས་མེད་པས། འབྲས་བུ་ངན་པས་འཁོར་བ་ངན་སོང་དུ་ལྟུང༌། དེ་ཕྱིར་དད་ལྡན་ཐར་ལམ་དོན་དུ་གཉེར་བ་རྣམས་ཀྱིས་ཐར་པའི་ལམ་གྱི་བར་ཆད་ཀྱི་བདུད་སློབ་དཔོན་ངན་པ་དེ་བས་ཆེ་མེད་པས་ན། དང་པོ་ཆོས་དང་འབྲེལ་བ་མ་བཞག་གོང་བླ་མ་ལེགས་པར་བརྟག །སྡིག་པའི་སློབ་དཔོན་རེད་བསྡད་ན་རབ་ཏུ་སྤང་བར་བྱེད་དགོས་པ་ཡིན། (259) གྲོགས་ངན་སྤྱོད་པ་འགོ་བའི་ཆོས་དྲུག་ནི། །བསམ་མེད་བྱིས་དང་འགྲོགས་ན་དོན་ཆུང་སྤྱོད་པ་འགོ །ན་ཕྲད་གཞོན་དང་འགྲོགས་ན་རྩེ་རྒོད་སྤྱོད་པ་འགོ །ཁྱིམ་པ་རྣམས་དང་འགྲོགས་ན་སོ་ནམ་ཁེ་གྲགས་འགོ །ཚོང་པ་དག་དང་འགྲོགས་ན་ཁེ་སྤོགས་གསོག་བྲུན་འགོ །ཞེ་སྡང་ཅན་དང་འགྲོགས་ན་གདུག་རྩུབ་སྤྱོད་པ་འགོ །གཉེན་བཤེས་སྐྱོང་དང་འགྲོགས་ན་ལྟོ་གོས་བཟའ་འཚོལ་འགོ །དེ་བས་གྲོགས་ངན་སྤངས་ལ་གྲོགས་བཟང་ཆོས་ལྡན་བསྟེན། ། ཞེས་པ་སྟེ། གྲོགས་ངན་པའི་སྤྱོད་པ་འགོ་བ་ཡིན་པས་བླ་མ་མིན་ནའང་གྲོགས་ངན་པ་དང་འགྲོགས་མི་རུང༌། གྲོགས་ངན་པ་གང་ཡིན་ཟེར་ན། འཇིག་རྟེན་ཚེ་འདིའི་བྱ་བ་མ་གཏོགས་པའི་ཕྱི་མའི་བྱ་བ་ལ་གཏན་ནས་བསམ་མི་ཤེས་པའི་བྱིས་པ་དང་འགྲོགས་སོང་ན། ཚེ་འདིའི་དགྲ་འདུལ་རྒྱུ། གཉེན་སྐྱོང་རྒྱུ། ཞིང་ཁ་སོ་ནམ་ལ་སོགས་པའི་སྤྱོད་པ་འདི་འགོ་འགྲོ་རེད་མ་གཏོགས་ཆོས་དང་མི་ལྡན། ན་ཚོད་གཞོན་ནུ་གྱུར་པ་བུ་དང་བུ་མོ་དང་ལྷན་ཅིག་ཏུ་འགྲོགས་ན། གླུ་བྲོ་གར་འདོད་པའི་རྩེད་འཇོ་ལ་གཡེང་འགྲོ་སྟེ་སེམས་རྒོད་པ་ལ་ཆགས་ཏེ་ཚུལ་ཁྲིམས་ལ་སོགས་པ་ཉམས་པའི་རྐྱེན་འབྱུང༌། ཁྱིམ་པ་ཕོ་མོ་རྣམས་དང་ལྷན་ཅིག་ཏུ་འགྲོགས་ན་ཁྱིམ་པའི་བྱ་བ་སོ་ནམ་དང༌། རང་གིས་ཁེ་འཐོབ་རྒྱུ་དང༌། རང་གྲགས་པ་འཐོབ་རྒྱུ་རེད་དུས་དེ་བསམ་བློ་མ་གཏོགས་ཆོས་དང་མི་སྦྱོར། དེ་ནས་ཚོང་བྱས་པ་དག་དང་འགྲོགས་ན་གཡོ་སྒྱུའི་སྒོ་ནས་ཕ་རོལ་པོ་མགོ་སྐོར་ཏེ་རང་ལ་ཁེ་འཐོབ་བྱེད་ཀྱི་དང་ནོར་གསོག་རྒྱུ་འགོ་བ་ཡིན། མི་ཞེ་སྡང་རླུང་ཚ་བོ་དང་འགྲོགས་ན་སྦྲུལ་བཞིན་དུ་གདུག་རྩུབ་ཀྱི་སྤྱོད་པ་འགོ་སྟེ་རང་ཡང་རླུང་ཚ་བོ་འགྱུར་བ་ཡིན། གཉེན་བཤེས་ལ་ཞེན་ཆགས་ཆེན་པོ་དང་འགྲོགས་ན་གཉེན་བཤེས་དེ་ལ་ལྟོ་གོས་ཟས་འཚོལ་གྱི་སྒོ་ནས་དེའི་བྱ་བ་མི་འོང་བསྡད་དུས་ཆོས་འཕྲོ་བརླག་ཏུ་འགྲོ་བ་ཡིན། དེ་བས་གྲོགས་ངན་པ་སྤངས་ལ་གྲོགས་བཟང་པོ་ཆོས་དང་མཐུན་པའི་གྲོགས་པོ་བསྟེན་འོས་པ་ཡིན། (260) བྱུར་ངན་ཁྱིམ་ཐབ་བསྟེན་པའི་ཉེས་དྲུག་ནི། །མི་རྟག་རྒྱུད་ལ་སྐྱེས་ཀྱང་སྒྲུབ་པ་ལེ་ལོས་འཁྱེར། ། དད་པ་ཤེས་རབ་འཛོམས་ཀྱང་བྱ་བའི་སྐབས་མི་རྙེད། །ཚེ་འདི་དགོས་མེད་ཤེས་ཀྱང་འཇིག་རྟེན་བློས་མི་ཐོངས། ། ཟབ་མོའི་གདམས་པ་ཡོད་ཀྱང་ཉམས་ལེན་ཡིད་སྨོན་ལུས། །ཐོས་བསམ་ཤེས་རྒྱ་ཆེ་ཡང་རང་གཞན་ཕན་མི་ཐོགས། ། གནས་ལུགས་ལྟ་བ་གོ་ཡང་ཐ་མལ་ངང་དུ་འཆི། །དེ་འདྲའི་དབང་དུ་མ་སོང་ཤིན་ཏུ་གཟབ་པར་བྱ། ། ཞེས་པ་སྟེ། བྱུར་ཟེར་མཁན་འདི་ཉེས་པ་མང་པོ་ཡོད་པའི་སྤྱོད་པ་རེད་དུས། དེ་ལྟ་བུ་སྤྱོད་པའི་གང་ཟག་དང་ལྷན་ཅིག་ཏུ་བསྟེན་ན་དེ་སྤྱོད་པ་དེ་རང་ལ་འགོས་འགྲོ་བ་ཡིན། གང་རེད་ཟེར་ན། ཁ་ཡིས་མི་རྟག་པ། མི་རྟག་པ་ཟེར་འཆི་བ་མི་རྟག་པ་རྒྱུད་ལ་བསྐྱེད་པར་བྱས་ན་ཡང༌། འཆི་བ་མི་རྟག་པ་དྲན་དུས་དམ་པའི་ཆོས་སྒྲུབ་དགོས་རེད་དེ། བསྒྲུབ་རྒྱུ་ཆོས་དེ་མི་སྒྲུབ། ཁ་མི་རྟག་པ་རེད་སོང་ན་ལེ་ལོའི་གཡེང་བས་འཁྱེར་འགྲོ་བ་ཡིན། དད་པ་དང་ཤེས་རབ་འཛོམ་བསྡད་ནའང་ཐོས་བསམ་སྒོམ་གསུམ་གྱི་བྱ་བ་མི་བརྩོན་ན་དད་པ་ཤེས་རབ་གཉིས་ཀྱིས་ལས་ཀ་མི་བྱེད་རེད་དུས། དེ་ཕྱིར་ན་ཐར་པའི་ལམ་གྱི་སྐབས་མི་རྙེད་པ་ཡིན། འཇིག་རྟེན་ཚེ་འདིའི་བྱ་བ་ཐམས་ཅད་དགོས་པ་མེད་པ་རེད། རྨི་ལམ་རེད། སྒྱུ་མ་རེད་བསམ་ནས་འཇིག་རྟེན་གྱི་བྱ་བ་བློས་མ་བཏང་བསྡད་ན་དེ་གྲུབ་འབྲས་མ་ཐོན་པ་ཡིན། ཟབ་མོའི་གདམས་ངག་མང་པོ་ཞིག་རང་གིས་གསན། ཐོས་ཀྱང་ཐོས། བླ་མའི་བཀའ་འདྲ་ཞིག་ཐོབ་པ་ཡོད་ནའང་ཉམས་ལེན་ཐམས་ཅད་མ་འོངས་པ་ན་འདི་ལྟར་ཤོག་ཅེས་ཡིད་སྨོན་ཙམ་དུ་ལུས་སོང་ན། ད་ལྟ་སྐྱེ་འཆི་བར་དོའི་འཁྲུལ་པ་སྦྱང་པ་ལ་ཕན་མི་ཐོགས་པ་ཡིན། ཐོས་བསམ་དང་ཤེས་རབ་རྒྱ་ཆེན་པོ་ཡོད་ནའང་དེ་ཐོས་བསམ་གྱིས་ཆོས་དང་རང་རྒྱུད་འདྲེས་པ་ཞིག་མེད་ན། རང་ལ་སྒྲིབ་ཉོན་མོངས་པ་འཆིང་བ་ལས་གྲོལ་བ་དང་གཞན་ལ་ཕན་མི་ཐོགས་པ་ཡིན། གནས་ལུགས་ཀྱི་ལྟ་བ་འདི་འདྲ་ཞིག་རེད་ཟེར་གོ་སོང་ནའང་ལྟ་བའི་གདིང་མ་ཐོབ་ནས་བཟུང་སྟེ་ཐ་མལ་གྱི་ངང་དུ་འཆི་འགྲོ་བ་ཡིན་པས། ཕལ་ཆེར་ཆོས་པའི་གཟུགས་བརྙན་གྱིས་ཆོས་མིན་བྱེད་པ་ཤ་སྟག །ཆོས་ལ་ཆོས་མ་སོང་ན་ཆོས་ཀྱིས་སླར་ངན་སོང་ལ་འགྲོ་བའི་རྒྱུ་བྱེད་གསུངས་པའི་དབང་དུ་མ་སོང་བ་ཤིན་ཏུ་གཟབ་པར་བྱ། (261) བསླུ་བྲིད་བདུད་ཀྱི་ཆོས་དྲུག་བསྟན་པ་ནི། །ནོར་སྲེད་ཅན་རྣམས་རྫས་ཀྱིས་བསླུས་པའི་བདུད། །མཁྱེན་རྒྱ་ཅན་རྣམས་ཡོན་ཏན་བསླུས་པའི་བདུད། ། མཐོན་པོའི་རིགས་རྣམས་སྐྱེས་པས་བསླུས་པའི་བདུད། །འདུ་བ་ཅན་རྣམས་བསོད་ནམས་བསླུས་པའི་བདུད། ། ལས་ངན་ཅན་རྣམས་རྐྱེན་ངན་བསླུས་པའི་བདུད། །གྲགས་འདོད་ཅན་རྣམས་གཏམ་གྱིས་བསླུས་པའི་བདུད། ། ཤིན་ཏུ་མང་བས་དེ་དབང་མ་སོང་བྱ། ། ཞེས་པ་སྟེ། རང་མགོ་སྐོར་བྱེད་ལ་བསླུ་བྲིད་ཟེར། དེ་བསླུ་བྲིད་ཀྱི་དབང་དུ་སོང་ན་བདུད་ཀྱིས་བར་དུ་གཅོད་བྱེད་རེད་དུས་དེ་ཆོས་དྲུག་ཡོད། གང་རེད་ཟེར་ན། ནོར་ཞེན་ཆགས་ཆེན་པོ་བྱས་ཏེ་རྒྱུ་ཕྱུག་པོ་དགོས་བསམ་པ་ཐམས་ཅད་དེ་ནོར་རིན་ཐང་ཆེ་ཚད་ཐམས་ཅད་ལ་དགའ། དེ་ཡིན་གཅིག་མིན་གཅིག་དེ་རང་ལ་ཨེ་ཐོབ་བལྟ་བ་དང༌། གཞན་ནས་རྐུ་བྱེད་པ་དང་མ་བྱིན་པ་ལེན་པ་ལ་སོགས་པ་བྱས་ན་དེ་བསླུས་པའི་བདུད་ཡིན། རིག་པའི་གནས་ལྔ་ཤེས་པ་ལ་སོགས་པ་མཁྱེན་རྒྱ་ཅན་ཡིན་ན་དེ་ཡོན་ཏན་རྒྱུད་ལ་སྐྱེ་བའི་ཚེ་ན་ང་རྒྱལ་གྱི་བདུད་ཁོང་དུ་ཞུགས་ཏེ་ཚེ་ཕྱི་མ་དམྱལ་བ་དེ་བསླུས་པའི་བདུད་ཡིན། ཐོབ་དང་གོ་ས་མཐོན་པོ་རིགས་སུ་གྱུར་པ་ཐམས་ཅད་མཐོན་པོ་རང་ལས་ཕ་རོལ་པོ་ཟིལ་གྱིས་གནོན་པ་ཁོ་ན་ལ་བསམ་བློ་བཏང་མི་མགོ་སྐོར་བྱེད་པ་དེ་བསླུས་པའི་བདུད་ཡིན། དེ་ནས་འཁོར་མང་པོ་དང༌། སློབ་མ་མང་པོ་དང༌། དགེ་འདུན་མང་པོ་དང༌། མི་མང་པོའི་འགོ་ཁྲིད་བྱས་ན་དེ་མི་ཤེས་པ་ཅན་རེད། འགོ་ཁྲིད་ཆེན་པོ་ཆེན་པོ་འདུག་ཟེར་གྲགས་པ་འཐོབ་འོང་ན་རང་གིས་ཀྱང་དེ་ཡིན་སྣང་ཤར་ན་དེ་བསོད་ནམས་འདི་བསླུས་པའི་བདུད་ཡིན། སྲོག་གཅོད་དང་གཡང་མཆོང་བག་མེད་བྱས་པ་ལ་སོགས་པའི་ལས་ངན་པའི་གང་ཟག་ཐམས་ཅད་ན་ཚ་གདོན་བགེགས་རྐྱེན་ངན་བྱས་ན་དེ་བསླུས་པའི་བདུད་ཡིན། འཇིག་རྟེན་ན་སྙན་གྲགས་ཆེན་པོ་རེད་དགོས་འདུག་བསམ་ནས་སྙན་གྲགས་བསྒྲུབ་ན། དེ་ནས་སྙན་གྲགས་གཏམ་ཙམ་གྱི་བྲག་ཅའི་རོལ་མོ་ལྟ་བུ་རེད་དུས་དེ་བསླུས་པའི་བདུད་དུ་འགྱུར་བ་ཡིན་པས། ཤིན་ཏུ་མང་བས་ན་བདུད་དྲུག་གི་དབང་དུ་མ་སོང་བ་ཤིན་ཏུ་གཅེས་པ་ཡིན། (262) བསླབ་ཉེས་དྲེད་པོར་སོང་བའི་སྐྱོན་དྲུག་ནི། །ཐ་མལ་བསམ་བློ་བྱ་བྱེད་ལོང་གཏམ་མང༌། ། འཁྲུལ་པའི་ཉེས་སྤྱོད་གཅིག་ཕྱིར་གཅིག་མཐུད་འབྱུང༌། །ལྟ་བར་བདག་འཛིན་ཆགས་སྡང་སྣ་ཚོགས་སྤྱོད། ། སྒོམ་པར་ངན་སེམས་ལོག་ལྟ་རྒྱུན་མི་འཆད། །སྤྱོད་པར་མི་དགེ་ཆོས་མིན་སྣ་ཚོགས་སྤྱོད། ། ཆོས་ལ་བློ་དྲེད་ཚེ་འདིའི་དབང་སོང་བ། །དེ་དག་ཐར་པའི་ལམ་སྟོར་དྲེད་པོ་སྟེ། ། བསླབ་ཉེས་ངན་ལང་ཆེ་བས་རིང་དུ་སྤང༌། ། ཞེས་པ་སྟེ། བསླབ་པ་ཚུལ་བཞིན་དུ་བསླབ་པ་གསུམ་གྱི་ཡོན་ཏན་སྤྱད་ནའང་དེ་བསླབ་པ་གསུམ་གྱི་ཡོན་ཏན་འདི་ཡ་ལེགས་པོ་མ་སྤྱད་པ་བསླབ་པ་ཉེས་སོང༌། ཉེས་སོང་ན་ཆོས་ཆོས་དྲེད་འཁུར་བའི་སྐྱོན་དྲུག་ཡོད། གང་རེད་ཟེར་ན། ཐ་མལ་གྱི་བསམ་བློ་མང་པོ་ཅན་ཞིག་བསམ་བློ་འཁོར་བསྡད་ནས་ལོང་གཏམ་སྟེ་འཇིག་རྟེན་རྒྱལ་ཁབ་ནང་གི་སྲིད་ཇུས་ལྟ་བུ་སྐད་ཆ་མང་པོ་བཤད་འགྲོ་དུས། དེའི་ཚེ་ན་འཁྲུལ་པའི་ཉེས་པ་སྤྱོད་པ་རེད་དུས་ཆུའི་གཉེར་མ་བཞིན་དུ་གཅིག་རྗེས་གཅིག་མཐུད་དུ་འགྲོ་སྟེ་དེ་འཛད་པའི་དུས་མེད་པས་མི་མགོ་སྐོར་ཏེ་ཚེ་ཟད་འགྲོ་བ་ཡིན། ལྟ་བ་སྟེ་སྟོང་ཉིད་ཀྱི་དོན་མ་རྟོགས་ནས་བདག་འཛིན་དང་རང་ཕྱོགས་ཀྱི་གྲུབ་མཐའ་ལ་ཆགས། གཞན་ཕྱོགས་ཀྱི་གྲུབ་མཐའ་ལ་སྡང་བ་སྣ་ཚོགས་པ་སྤྱད་ནས་བཟུང་ལྟ་བ་མངོན་ཞེན་ཅན་དུ་འགྲོ་བས་དེ་མི་ཐུབ། སྒོམ་པར་བྱེད་པ་དེ་ལའང་གཞན་དང་འགྲན་སེམས་ཀྱི་སྒོ་ནས་སྒོམ་པ་ཞིག་བྱས་ན། སྒོམ་པ་ཡང་དག་པ་རྒྱུད་ལ་མི་སྐྱེ་འོང་དུས་ཆོས་ལ་རྟགས་འཐོན་རྒྱུ་མི་འདུག་སྙམ་པ་དང༌། བླ་མ་ལ་བྱིན་རླབས་མིན་འདུག་སྙམ་པའི་ལོག་ལྟ་རྒྱུན་མི་འཆད། སྤྱོད་པ་སྡིག་པ་མི་དགེ་བ་དང་འདྲེས་སོང་ན་ཆོས་མིན་སྣ་ཚོགས་པ་སྤྱད་པར་འགྱུར་བ་ཡིན། དེ་ཕ་ལྟ་སྒོམ་སྤྱོད་གསུམ་དང་འདྲེས་སོང་ན་དམ་པའི་ཆོས་ག་ཚོད་ཐོས་ནའང་དེ་ལྟ་བུ་གསུངས་ཡོད་རྒྱུ་རེད་སྙམ་སྟེ་སྣང་མེད་ལྟ་བུ་བྱས། འཇིག་རྟེན་ཚེ་འདིའི་སྙན་གྲགས་ཀྱི་དབང་དུ་སོང་ནས་དེ་དག་ཐར་པ་ཐམས་ཅད་མཁྱེན་པའི་ལམ་སྟོར་ཏེ་མི་རྙེད་ཀྱིས་ཆོས་ཀྱི་དྲེད་པོ་སྟེ། བསླབ་ཉེས་ངན་ལང་ཆེ་བས་ན་རིང་དུ་སྤང་བར་བྱ་དགོས་པ་ཡིན། (263) དགེ་སྡིག་འདྲེས་མ་སྤང་བའི་ཆོས་དྲུག་ནི། །བཅུད་མེད་ཆགས་སྡང་འཕེལ་བའི་སློབ་དཔོན་མ་བསྟེན་ཅིག །སྣོད་མེད་ཉེས་སྐྱོན་རྟོག་པའི་སློབ་མ་མ་བསྟེན་ཅིག །མི་དགེ་སྡིག་པ་བསགས་པའི་དགེ་བ་མ་བྱེད་ཅིག །བཀུར་སྟི་ཁ་ལན་རེ་བའི་སྦྱིན་པ་མ་བཏང་ཅིག །ཟས་ནོར་ཉེ་འབྲེལ་གསོ་བའི་མཆོད་པ་མ་བྱེད་ཅིག །གཡོ་སྒྱུས་རྙེད་པ་འཚོལ་བའི་ཆོས་བཤད་མ་བཏང་ཅིག །འདི་ལ་ཉན་ན་ཆོས་དང་མཐུན་པར་འོང༌། ། གསུངས་པ། དགེ་བ་དང་སྡིག་པ་གཉིས་འདྲེས་མ་ཤོར་ན་ཟས་ཞིམ་པོ་ཞིག་ཡོད་ན་དེ་དུག་དང་བསྲེས་བཞག་རྒྱུ་ལྟ་བུ། ནས་དང་འབྲས་ལ་སོགས་པ་ཡིན་ན་ཞབས་དྲུང་དུ་རྡོ་ལྟ་བུ་བསླད་མང་པོ་ཡོད་ན་དེ་ཟས་བཟང་པོའི་གོ་ཆོད་རྒྱུ་མ་རེད་དུས་དེ་ལྟ་བུའི་ཆོས་དྲུག་ཡོད། གང་རེད་ཟེར་ན། སློབ་དཔོན་ལ་ནང་དུ་མཁས་བཙུན་བཟང་གསུམ་གྱི་ཡོན་ཏན་གྱི་བཅུད་མི་ཆེ། ཕྱི་ནས་ཡིན་ན་རང་ཕྱོགས་ཀྱི་སློབ་མ་ཐམས་ཅད་ལ་ཆགས། གཞན་ཕྱོགས་ཀྱི་བླ་མ་སློབ་མ་ལ་སྡང་བ་དེ་ལ་བསྟེན་ན། རང་གི་རྒྱུད་ཞི་ཞིང་དུལ་བའི་དུས་དང་ཆོས་ཀྱིས་ཐུལ་དུས་མེད་པས་དེ་མ་བསྟེན་གསུངས། དམ་པའི་ཆོས་ཀྱི་སྣོད་དང་མི་ལྡན་པ་དང༌། དེ་ནས་མི་མང་པོ་ལྷན་ཅིག་ཏུ་ཚོགས་ཏེ་བླ་མ་དང་མཆེད་གྲོགས་སྐྱོན་དགར་ནས་རྟོག་བསྡད་པའི་སློབ་མ་བསྟེན་ན་ཆགས་སྡང་དང་འདུ་འཛི་འཕེལ་ཏེ་དམ་ཚིག་ལ་སེལ་འོང་བས་དེ་ལྟ་བུ་མ་བསྟེན་ཅིག །མི་དགེ་སྡིག་པ་བསགས་པའི་ཟེར་དུས་སྟོན་མོ་བྱས་ས་ལ་སྲོག་གཅོད་མང་པོ་བྱེད་པ། ཤ་དང་ཆང་མཆོད་སྦྱིན་བྱས་པ་ལྟ་བུ་ཡིན་ན་རྣམ་པ་དགེ་བ་རེད་དེ་དོན་དུ་སྡིག་པ་ཡིན་པས་དེ་ལྟ་བུ་མ་བྱེད་ཅིག །གཞན་ལ་ནོར་ལ་སོགས་པའི་ལོངས་སྤྱོད་ཆེན་པོ་ཕར་སྦྱིན་པ་གཏོང་ནའང་དེ་ལྟ་བུ་སྦྱིན་པ་བཏང་བ་རེད་ཟེར། སྙན་གྲགས་ཆེན་པོ་དང༌། བརྒྱ་བཤིག་ན་སྟོང་འགུགས་ཟེར་བ་ལྟ་བུ་ཕར་ལ་ལག་རྟགས་མང་པོ་སྤྲད་ན་ཚུར་ལ་རྙེད་པ་མང་པོ་རེ་བ་བྱས་ཏེ་དེ་ལྟ་བུའི་སྦྱིན་པ་མ་བཏང༌། རང་གི་ཟས་ནོར་ཡོད་པ་དེ་ཐམས་ཅད་ཀྱིས་རང་གི་ཉེ་འབྲེལ་ཕ་མ་སྤུན་མཆེད་ཐམས་ཆད་ཡང་ནས་ཡང་དུ་གསོས་ཏེ་དེ་འབྲེལ་ཐག་མི་ཆོད་དེ་ཐར་པའི་ལམ་སྒྲུབ་པ་ལ་འོང་རྒྱུ་མ་རེད། དེ་ལྟ་བུའི་མཆོད་པ་མི་བྱེད། གཡོ་སྒྱུའི་སྒོ་ནས་གཞན་ལ་མགོ་སྐོར་ཏེ་སྦྱིན་བདག་ལ་སོགས་པ་བསླུ་བའི་ཐབས་ཀྱིས་དཀོར་གྱི་རྙེད་པ་འདའི་ཆེད་དུ་དབང་ཡོན་ཟ་བ་དང༌། ཆོས་བཤད་དེ་འབུལ་བ་ཆེན་པོ་ལ་སོགས་པ་དེ་ལྟ་བུ་མ་བཏང་ཅིག །འདི་ལ་ཉན་ན་དམ་པའི་ཆོས་དང་མཐུན་པ་འོང་བ་ཡིན། གོང་དུ་བཤད་པ་འདི་དགེ་སྡིག་འདྲེས་མའི་སྤྱོད་པ་དྲུག་པོ་འདི་སྤངས་བཞག་ན་དམ་པའི་ཆོས་དང་མཐུན་པ་ཡིན། (264) ལོ་འདོད་དོན་དང་འགལ་བའི་ཆོས་དྲུག་ནི། །ཐ་མལ་བློ་མ་ལོག་པའི་ཆོས་པ་ཡིན་ལོ་དང༌། ། དད་གུས་བསྙེན་བཀུར་མེད་པའི་བླ་མ་བསྟེན་ལོ་དང༌། །ཆོས་དང་རང་རྒྱུད་མ་འདྲེས་སྟོན་ཆེན་ཡིན་ལོ་དང༌། ། འདུ་འཛི་སྙོམ་ལས་མ་སྤངས་དགོན་པ་བསྟེན་ལོ་དང༌། །ཡོན་ཏན་གོང་དུ་མི་འཕེལ་བསམ་གཏན་སྒོམ་ལོ་དང༌། ། སྒྲུབ་པ་གནད་དུ་མ་བསྣུན་གཞན་དོན་བྱེད་ལོ་དང༌། །འདི་དྲུག་འདྲ་མིན་འཆོལ་བས་མཁས་པས་རིང་དུ་སྤང༌། ། ཞེས་པའི་སྒོ་ནས་བསྟན་པ་སྟེ། གང་རེད་ཟེར་ན། ལོ་འདོད་ཟེར་དུས་ཕར་ལྟར་སྣང་ཙམ་དུ་དཔྱད་ན་ཆོས་དང་མཐུན་པ་ཡིན་ན་འདྲ་དོན་ལ་ཐར་པའི་ལམ་དང་རྒྱབ་འགལ་བའི་ཆོས་དྲུག་ཡོད། གང་རེད་ཟེར་ན། འཇིག་རྟེན་ཐ་མལ་གྱི་ཁམས་གསུམ་འཁོར་བ་ལ་ངེས་འབྱུང༌། ལས་རྒྱུ་འབྲས་ལ་ཡིད་ཆེས་ཀྱིས་བློ་མ་ལོག་ན། ཆོས་པ་ཡིན་མདོག་ཁ་པོ་བྱས་ཏེ་རི་ཁྲོད་ལ་བསྡད། ཆོས་གོས་ལ་སོགས་པ་གྱོན་ན་ཕན་ཐོགས་མེད། དད་གུས་དང་བསྙེན་བཀུར་མེད་པས་བླ་མའི་ཞབས་སུ་བསྟེན་བསྡད་ན་བླ་མ་སངས་རྒྱས་སུ་དག་སྣང་དང༌། ཅི་མཛད་ལེགས་མཐོང་གི་མོས་གུས་མེད་ན་བླ་མའི་བྱིན་རླབས་རྒྱུད་ལ་མི་ཞུགས་པས་དོན་ལ་གཟུགས་བརྙན་ཙམ་ཞིག་ཡིན། ཆོས་པོ་ཏི་བརྒྱ་ཕྲག་མང་པོ་ཐོས་ཚར་ནའང་རང་གི་རྒྱུད་ལ་ཆོས་ཀྱི་ཡོན་ཏན་འདྲེས་ཏེ་ཉོན་མོངས་དུག་ལྔའི་གཉེན་པོ་མ་སོང་ན། ཆོས་མང་པོ་ཐོས་པའི་དགེ་བཤེས་དང༌། སྟོན་པ་ཆེན་པོ་ཡིན་ལོ་ཟེར་ཡིན་མདོག་ཁ་པོ་རེད་གསུངས་རེད། འདུ་འཛི་དང་སྙོམ་ལས་མ་སྤངས་རི་ཁྲོད་དགོན་པ་བསྟེན་ཏེ་འཁོར་མང་པོ་བསྟེན། དེ་ལ་ཆགས་སྡང་མང་པོ་བསགས་དེ་འདྲ་བྱས་ན་ལྟར་སྣང་མིང་ཙམ་དུ་རི་ཁྲོད་རེད་དེ་དོན་ལ་ཕན་པ་མ་ཐོགས། རང་གི་རྒྱུད་ལ་ཉམས་དང་རྟོགས་པའི་ཡོན་ཏན་གོང་དུ་མ་འཕེལ་བ་ལོ་མང་པོ་ལ་སྒོམ་བརྒྱབ་ཟེར། ལོ་མང་པོ་ལ་འདག་སྦྱར་བྱས་ཡོད་ཟེར་ན་དེ་ཡང་མིང་ཙམ་དུ་རེད། སྒྲུབ་པ་གནད་དུ་འགྲོ་བར་འགྱུར་བའི་སྒོ་ནས་རང་གི་རྒྱུད་ཀྱི་བདག་འཛིན་ཐུལ། གཞན་ཕན་གྱི་བསམ་པ་གཏིང་ཟབ་པ་རྒྱུད་ལ་སྐྱེས་ཏེ་གཞན་དོན་བྱེད་པའི་དུས་ལ་མ་ཡིན་པ་གཞན་དོན་མང་པོ་བྱས་ན། རང་ཉིད་མགོ་སྐོར་ཏེ་བསླུ་བའི་ཆོས་ཡིན་པས། འདི་དྲུག་ནི་རྣམ་པ་ཙམ་དུ་ཟོལ་མའི་ཆོས་ཀྱི་གཟུགས་བརྙན་ཡིན་པས་འདྲ་མིན་མཁས་པས་རིང་དུ་སྤང་བར་འགྱུར་བ་ཡིན། (265) ཟོལ་མ་དྲུག་གིས་བསླུ་བའི་ཆོས་དྲུག་ནི། །ལྟ་བ་ཟོལ་མ་གདེང་དུ་མ་ཚུད་པའི། ། གཡོམ་རྒྱུག་སྤྲོས་བྲལ་འདིས་ཀྱང་རང་སེམས་སླུ། །སྒོམ་པ་ཟོལ་མ་གནད་དུ་མ་ཐེབས་པའི། ། བླུན་སྒོམ་ཡིད་དཔྱོད་འདིས་ཀྱང་རང་སེམས་སླུ། །སྤྱོད་པ་ཟོལ་མ་བག་དང་མི་ལྡན་པའི། ། སྨྱོ་སྤྱོད་རྩིང་པོ་འདིས་ཀྱང་རང་སེམས་སླུ། །དམ་ཚིག་ཟོལ་མ་ཉེས་ལྟུང་མི་འཛེམ་པའི། ། སྲུང་སྡོམ་ངོ་ལྐོག་འདིས་ཀྱང་རང་སེམས་སླུ། །ཐོས་བསམ་ཟོལ་མ་སངས་རྒྱས་མི་འདོད་པའི། ། ང་མཁས་གྲགས་འདོད་འདིས་ཀྱང་རང་སེམས་སླུ། །འབྲས་བུ་ཟོལ་མ་སེམས་ཉིད་མ་རྟོགས་པའི། ། ཕྱི་དུས་ཡིད་སྨོན་འདིས་ཀྱང་རང་སེམས་སླུ། །བསླུ་བྲིད་དབང་དུ་མ་སོང་ཤིན་ཏུ་གཅེས། ། ཞེས་པ། ཆོས་ཡིན་མདོག་ཁ་པོའི་ཟོབ་ཀྱིས་འཇིག་རྟེན་མགོ་སྐོར་བའི་བསླུ་བའི་ཆོས་དྲུག་ཡོད། གང་རེད་ཟེར་ན། སྟོང་ཉིད་ཀྱི་ལྟ་བ་མངོན་སུམ་དུ་མ་རྟོགས་ཏེ་རྟོགས་ཡིན་མདོག་བྱས་ནས་མིག་ཆེན་པོ་ནམ་མཁའ་ལ་བྱེར་བ་ལྟ་བུ་བྱས་པ་འདི་ཡིན་ན། འཇིག་རྟེན་གྱི་སྙན་གྲགས་ལྟ་བུའི་སྒོམ་ཆེན་རེད། རྫོགས་ཆེན་པ་རེད་ཟེར། གཡམ་རྒྱུག་གི་སྤྲོས་བྲལ་ཡིན་པ་འདིས་རང་གི་སེམས་སླུ་བ་ཡིན་པས་ན་སང་ཉིན་ངན་སོང་གསུམ་འགྲོ་བའི་རྒྱུ་ཡིན། ལོ་དང་ཟླ་བ་མང་པོ་ལ་རི་ཁྲོད་དུ་བསྒོམས་ཡིན་ཟེར་དོན་གནད་དུ་མ་སོང་བ་ངོམ་པར་བྱས་ན། བླུན་སྒོམ་མུན་རྡོ་འཕེན་ཟེར་རེད། དཔེར་ན་མདའ་འཕེན་ན་འབེན་གྱི་སྟེང་དུ་མ་ཕུག་པ་དང་འདྲ་བ་ཡིན། དེ་འདྲ་དབང་གིས་སེམས་སླུ་འགྲོ་བ་མ་གཏོགས་ཉམས་རྟོགས་སྒྲ་བཞིན་དུ་ཡོད་པ་མ་ཡིན། དེ་ནས་སྤྱོད་པ་མཁས་བཙུན་བཟང་གསུམ་དང་ལྡན་པ་ཞི་དུལ་བག་ཡོད་དང་བྱ་བྲལ་ཡིན་པ་ལྟ་བུ་ཟོལ་མདོག་བྱེད་པ་དང་ནི། གསང་སྔགས་ཀྱི་སྤྱོད་པ་ཡིན་ཟེར་ཆང་འཐུང་བུད་མེད་མང་པོ་བསྟེན་ནས་སྨྱོ་སྤྱོད་རྩིང་པོ་དེ་བྱས་ན། དེ་ལྟ་བ་དང་སྤྱོད་པ་གཉིས་གོ་ནོར། ནག་པོ་ཁ་འབྱམས་བདུད་ཀྱི་ལྟ་བས་རང་སེམས་སླུ་བ་ཡིན། དམ་ཚིག་སྙིང་ཐག་པ་ནས་དྲན་པ་ཤེས་བཞིན་སྒོ་ནས་མ་བསྲུང་ན། རང་གིས་ཆོས་ཞུ་བའི་བླ་མ་ལ་ལོག་ལྟ་བྱས། གདམས་ངག་ལ་ཡིད་ཆེས་མེད་ནས་ཉེས་ལྟུང་ཅི་འབྱུང་ནའང་བག་ཟོན་མི་བྱེད་པ་བྱས། རང་སྒོ་གསུམ་ལ་སྲུང་སྡོམ་ཡིན་ལུགས་ཁ་པོ་དོན་དུ་རང་གིས་སྲུང་སྡོམ་མི་བྱེད་པས་རང་སེམས་སླུ་བ་ཡིན། ཐོས་པ་རྒྱ་ཆེན་པོ་དང་བསམ་པས་གྲུབ་མཐའ་གཏན་ལ་ཕབ་ཐུབ་ན་ཡང༌། སངས་རྒྱས་གོ་འཕང་སྒྲུབ་བྱེད་ཀྱི་ཉམས་ལེན་མེད་དུས་སངས་རྒྱས་གོ་འཕང་མི་ཐོབ་པས་ང་དེ་མཁས་པ་རེད་ཟེར་གྲགས་ཡས་ཆེན་པོ་འདོད་པ་འདིས་རང་གི་སེམས་སླུ་བ་ཡིན། དེ་ནས་ལྟ་སྒོམ་སྤྱོད་པའི་འབྲས་བུ་གང་རེད་ཟེར་ན། སེམས་ཀྱི་ཆོས་ཉིད་བདེ་གཤེགས་སྙིང་པོའི་གནས་ལུགས་འདི་རྟོགས་དགོས་རེད། དེ་མ་རྟོགས་ནས་རྟོགས་བསྡད་ཡོད་སྣང་བྱས་ཏེ། མ་འོངས་པ་ན་རྟོགས་རྒྱུ་རེད་བསམ་རྒྱུ་སྨོན་ལམ་འདེབས་པ་འདི་རང་སེམས་སླུ་བ་ཡིན། དེ་དག་གིས་རང་གི་མགོ་རང་གིས་སྐོར་བ་བསླུ་བྲིད་བྱིས་པའི་རྩེད་མོ་ལྟ་བུ་ཡིན་པས་དེ་ལྟར་མ་སོང་བ་ཤིན་ཏུ་གཅེས། 