(372) བར་ཆད་དྲུག་གི་རང་བཞིན་སྤང་བ་ནི། །ཐོས་ཉུང་གྲོང་ལ་སོགས་པར་འཇུག་པ་སྤང༌། ། སྲུང་སྡོམ་མི་ལྡན་གཞན་གྱི་བཀུར་སྟི་སྤང༌། །དབང་པོ་མ་བསྡམས་བུད་མེད་ལྟ་བ་སྤང༌། ། མཉམ་པར་མ་བཞག་དབང་པོའི་འཇུག་པ་སྤང༌། །ལུས་སེམས་རྩུབ་པས་མི་མཐུན་གནས་པ་སྤོང༌། ། འཚོ་བ་མ་དག་ཚུལ་འཆོས་བཅོས་མ་སྤང༌། །དེ་དག་མ་སྤངས་བདུད་ཀྱིས་བསླུས་པར་འགྱུར། ། ཡང་དམ་པའི་ཆོས་ལ་བར་ཆད་དྲུག་ཡོད། གང་རེད་ཟེར་ན། ཐོས་པ་ཉུང་བའི་གང་ཟག་གྲོང་པ་ལ་སོགས་པ་མི་མང་པོ་ཡོད་པའི་ནང་དུ་སྡོད་མི་ཉན། རི་ཁྲོད་ལ་བསྡད་དགོས། དྲན་ཤེས་བག་ཡོད་ཀྱིས་སྲུང་སྡོམ་དང་མི་ལྡན་ན་ནི་གཞན་ཡོན་བདག་གི་མཆོད་གནས་བྱེད་མི་ཉན་མ་གཏོགས། དེ་ག་བྱ་བྲལ་རྒན་པོ་གསོག་འཇོག་ལ་ལྷུང་འོང༌། དབང་པོ་སྒོ་ལྔ་པོ་མ་བསྡམས་པ་བུད་མེད་ཀྱི་ནང་དུ་སྡོད་པ་སྤང་དགོས་ཏེ། དེ་དང་ཁ་གཏུགས་ནས་འཁོར་བར་བྱིང་འགྲོ། མཉམ་པར་མ་གཞག་པ་དབང་པོ་ཕྱི་རོལ་ཡུལ་གྱི་སྟེང་ལ་སེམས་གཡེང་བ་སྤང༌། ལུས་དང་སེམས་ཐམས་ཅད་ཀུན་སྤྱོད་རྩུབ་པོ་དང་གྱོང་པོ་བྱེད་དུས། སུ་དང་མི་མཐུན་པ་མི་འཐད་པ་གཟེ་མ་ར་མགོ་ལྟ་བུ་མི་བྱེད་པའི་གནས་པ་སྤོང་དགོས། དེ་ནས་འཚོ་བ་མ་དག་པ་དཀོར་དང་ལོག་འཚོ་ལ་སོགས་པ་དེ་དག་ཐམས་ཅད་འཐོབ་པར་བྱ་བའི་ཕྱིར་དུ། ཆོས་པ་ཡིན་མདོག་དང༌། མངོན་ཤེས་མཁྱེན་མདོག་སྟེ་ཚུལ་འཆོས་བཅོས་མ་སྤངས་ཏེ་དེ་དག་མ་སྤངས་ན་བདུད་ཀྱིས་བསླུས་པ་ཡིན། (373) ངན་པའི་གྲོགས་དྲུག་སྤང་བར་གདམས་པ་ནི། །འཇིག་རྟེན་རྒྱང་ཕན་མུ་སྟེགས་ཅན་མི་འགྲོགས། ། སོ་སོ་སྐྱེ་བོ་འདི་དོན་གཉེར་མི་འགྲོགས། །བརྩེ་མེད་རང་དོན་ཉན་ཐོས་རྣམས་མི་འགྲོགས། ། གཞན་ཕན་བློ་བྲལ་རང་རྒྱལ་འདོད་མི་འགྲོགས། །ཟང་ཟིང་རྙེད་སྡུད་གཡེང་བར་འགྱུར་མི་འགྲོགས། ། རྙེད་བཀུར་གྲགས་འདོད་འཁོར་མང་བསྟེན་མི་འགྲོགས། །ངན་པ་འགྲོགས་ན་དེ་བས་ཆེས་ངན་འགྱུར། ། གསུངས་དུས། ངན་པའི་ཆོས་དྲུག་ཡོད་དེ་དེ་སྤོང་དགོས། གང་རེད་ཟེར་ན། འཇིག་རྟེན་རྒྱང་ཕན་པས་ཚེ་ཕྱི་མ་ལས་རྒྱུ་འབྲས་མེད་ཟེར་རྒྱུ་འདིའི་ལྟ་བ་དང་འགྲོགས་མི་ཉན་གསུངས། སོ་སོ་སྐྱེ་བོ་མཉམ་དུ་བསྡད་ན་ཚེ་འདིའི་ནོར་འབྱོར་པ་གསོག་ཐབས། ཐོབ་གོ་ས་སྒྲུབ་ཐབས། དགྲ་བོ་ཆམ་ལ་ཕབ་ཡ་ལ་སོགས་པ་དེ་ལྟ་བུ་བྱེད་རྒྱུ་རེད་དུས། དེ་དང་ལྷན་ཅིག་ཏུ་འགྲོགས་མི་ཉན། རང་ཉིད་གཅིག་པུའི་དོན་ལ་སྙིང་རྗེ་མེད་པའི་ཉན་ཐོས་ཀྱི་སྤྱོད་པ་དེའང་བྱེད་མི་ཉན། གཞན་ལ་ཕན་འདོད་ཀྱི་བློ་དང་བྲལ་བ་རང་རྒྱལ་གྱི་ལྟ་བ་འདིའང་མི་ཉན། ཟང་ཟིང་གི་རྙེད་པ་མང་པོ་སྡུད་དེ་རྣམ་གཡེང་མང་པོ་འཕེལ་འོང་རྒྱུ་རེད་དེ་དང་མི་འགྲོགས། རང་ལ་རྙེད་པ་བཀུར་སྟི་གྲགས་པ་འདོད་པའི་ཕྱིར་འཁོར་མང་པོ་བསྟེན། དེ་ངོ་སྲུང་ཡག་ལེ༌བྱས་ན་རང་ཉིད་ཆོས་བརྒྱད་ཀྱི་གཟེབ་ཏུ་ལྷུང་ཡོད། ངན་པ་འགྲོགས་ན་དེ་བས་ཆེས་ངན་པ་རུ་འགྱུར་བས་དེ་དག་སྡིག་པའི་གྲོགས་པོ་ཡིན། (374) གཅེས་པའི་ཡོན་ཏན་རྣམ་དྲུག་བསྟན་པ་ནི། །བདག་མེད་རྟོགས་ལ་སེམས་ཅན་སྙིང་རྗེ་གཅེས། ། སྟོང་ཉིད་མོས་ལ་ལས་འབྲས་ཡིད་ཆེས་གཅེས། །ཞི་བར་གནས་ལ་སྲིད་པར་མི་གནས་གཅེས། ། སྦྱིན་པ་གཏོང་ལ་རྣམ་སྨིན་མི་རེ་གཅེས། །ཚུལ་ཁྲིམས་སྲུང་ལ་རློམ་སེམས་སྤང་བ་གཅེས། ། དགོན་པར་གནས་ལ་ཡོ་བྱད་སྐྱུང་བ་གཅེས། །འདི་དྲུག་ལྡན་ན་དམ་ཆོས་ཚུལ་བཞིན་འགྲུབ། ། གསུངས་དུས། ད་རང་ལ་གཅེས་པའི་ཡོན་ཏན་རྣམ་པ་དྲུག་ཡོད། གང་རེད་ཟེར་ནས་བཟུང་སྟེ། བདག་མེད་རྟོགས་པའི་ཤེས་རབ་ཅིག་རྒྱུད་ལ་སྐྱེ་ཨེ་འོང་བསམ་ན་སེམས་ཅན་ལ་སྙིང་རྗེ་འདི་བསྒོམ་པ། དེ་སྙིང་རྗེའི་ཤུགས་ཀྱིས་སྟོང་ཉིད་འདི་རང་ཤུགས་ཀྱིས་རྒྱུད་ལ་འོང་བ་ཡིན། སྟོང་པ་ཉིད་ལ་ཡིད་ཆེས་ཇི་ཙམ་ཞིག་ཡོད་ན་ལས་རྒྱུ་འབྲས་དེ་ལྟར་དུ་བག་ཡོད་བྱེད་རྒྱུ་རེད་དུས་དེ་ལྟ་བུ་གཅེས། ཞི་བ་མྱ་ངན་ལས་འདས་པའི་གོ་འཕང་ཐོབ་པར་འདོད་པ་འདི་ལ་སྲིད་པ་ཁམས་གསུམ་འཁོར་བའི་ལས་ཐམས་ཅད་ལ་མི་གནས་པ་སྟེ། སྦྱིན་པ་རྒྱ་ཆེན་པོ་གཞན་ལ་གཏོང་ན། ངས་ད་ལྟ་དཔེར་ན་ཕ་སྦྱིན་པ་གཏོང་ཡ་འདི་སྐྱེ་བ་ཕྱི་མ་ལ་ང་འདི་བས་ནོར་ཕྱུག་རྒྱུ་རེད་བསམ་པ་དང༌། དེ་དག་གི་རྣམ་སྨིན་ལ་མི་རེ་བ་གཅེས། དེ་ནས་ཚུལ་ཁྲིམས་བསྲུངས་བཞག་ན་ངས་སོ་བྱང་སྔགས་གསུམ་གྱི་སྡོམ་པ་བསྲུངས། ང་འདྲའི་ཚུལ་ཁྲིམས་གཙང་བ་ཡོད་རྒྱུ་མ་རེད་བསམ་སྟེ་གཞན་ལ་ཁྱད་གསོད་སྤོང་བ་གཅེས་པ་ཡིན། རི་ཁྲོད་དགོན་པ་དབེན་པའི་གནས་སུ་གནས་ན་ཆོག་ཤེས་བག་ཡོད་བྱེད་པ་ཟེར་དུས་དབེན་པ་ལ་བསྡད། ཐམས་ཅད་ཀྱིས་རི་ཁྲོད་པ་ཟེར་མཆོད་སྦྱིན་མང་པོ་ཕུལ་འོང་ན་གསེར་དངུལ་དང་ནོར་གསོག་འཇོག་ཐམས་ཅད་སྤོང་དགོས་པ་ཡིན། འདི་དྲུག་ལྡན་ན་དམ་ཆོས་ཚུལ་བཞིན་འགྲུབ། (375) དམ་ཆོས་བསྟེན་པའི་དགོས་པ་རྣམ་དྲུག་ནི། །རང་གཞན་ཀུན་གྱི་ཤེས་རབ་སྦྱང་བ་དང༌། ། འཁོར་དུ་འདུས་པའི་ཐེ་ཚོམ་བཅད་པ་དང༌། །བསྟན་པ་སྐྱོང་ཞིང་དམ་ཆོས་འཛིན་པ་དང༌། ། བླང་དོར་དམིགས་ཤེས་ལོག་པའི་ལམ་ལྡོག་དང༌། །མཐོ་དམན་ཁྱད་ཤེས་ཟབ་མོའི་ལམ་འཇུག་དང༌། ། གྲུབ་པའི་མཐའ་ཤེས་གོལ་སྒྲིབ་ཆོད་པ་སྟེ། །ཆོས་སྨྲ་རྣམས་ཀྱིས་བརྩོན་པའི་དགོས་པ་ཡིན། གསུངས་དུས། དེ་ནས་ཡང་རང་གཞན་ཀུན་ལ་དམ་པའི་ཆོས་ལ་བསྟེན་པའི་དགོས་པ་དྲུག་ཡོད། གང་རེད་ཟེར་ན། རང་དང་གཞན་ཀུན་གྱིས་ཐོས་བསམ་སྒོམ་པའི་ཤེས་རབ་སྦྱང་བ་དང༌། འཁོར་དུ་འདུས་པ་ཐམས་ཅད་ལ་ལྟ་སྒོམ་སྤྱོད་པའི་དོན་ལ་གདམས་ངག་གིས་ཐེ་ཚོམ་གྱི་སྒྲོ་འདོགས་གཅོད་ཤེས་པ། སངས་རྒྱས་ཀྱི་བསྟན་པ་སྐྱོང་ཞིང་ལུང་རྟོགས་ཀྱི་དམ་པའི་ཆོས་ཀྱི་མཛོད་འཛིན་པ། དགེ་སྡིག་བླང་དོར་ཚུལ་བཞིན་དུ་ཤེས་ཤིང་ཉན་རང་དང་ནི་མུ་སྟེགས་པ་ལ་སོགས་པ་ལམ་ལོག་པ་ལས་ལྡོག་པ། ལྟ་བ་མཐོ་དམན་གྱི་ཁྱད་པར་ཤེས་ནས་སྔོན་འགྲོ་དངོས་གཞིའི་ཟབ་མོའི་ལམ་སྐས་ཐེམ་འཛུགས་པ་བཞིན་དུ་སྒྲུབ་པ་དང༌། རང་གཞན་གྱི་གྲུབ་པའི་མཐའ་ཐམས་ཅད་ཤེས་ཏེ་གྲུབ་མཐའི་སྐྱོན་ཐམས་ཅད་བསལ། ལྟ་བའི་ཡོན་ཏན་ཐམས་ཅད་སྒྲུབ་པས་གོལ་སྒྲིབ་ཆོད་པ་སྟེ། ཆོས་སྨྲ་བ་རྣམས་ལ་བརྩོན་པའི་དགོས་པ་ཡིན། (376) སངས་རྒྱས་རྣམས་དང་ཕྲད་པའི་ཆོས་དྲུག་ནི། །བསླབ་གསུམ་ཚུལ་ཁྲིམས་རྣམ་དག་བསྲུང་བ་དེ། ། རྩེ་གཅིག་ཏིང་འཛིན་རྒྱལ་བའི་སྐུར་བསྒོམ་དང༌། །མོས་གུས་མཆོད་བསྟོད་བཟླས་པ་རྟག་བརྩོན་དང༌། ། བྱ་བྱེད་གཡེང་བོར་སེམས་ཉིད་བལྟ་བ་དང༌། །ཉོན་མོངས་མེད་ཀྱང་སྲིད་ན་སྐྱེ་བ་ལེན། ། གཡེལ་མེད་བརྩོན་པར་དགེ་བའི་ཕྱོགས་ལ་འབད། །ལྷག་བསམ་རྣམ་དག་བཟང་པོའི་སྨོན་ལམ་འདེབས། ། འདི་དྲུག་བརྩོན་ན་རྒྱལ་བས་རྗེས་སུ་འཛིན། ། སྐྱེ་བ་ཚེ་རབས་ཐམས་ཅད་དུ་སངས་རྒྱས་མཐོང་བ་དང་མི་འབྲལ་བའི་ཆོས་དྲུག་ཡོད། གང་རེད་ཟེར་ན། ཚུལ་ཁྲིམས་ཏིང་འཛིན་ཤེས་རབ་ཀྱི་བསླབ་པ་གསུམ་རྣམ་དག་ཅིག་སྲུང་བསྡད་ན་འདི། སངས་རྒྱས་ཀྱིས་སྐྱེ་བ་ཚེ་རབས་ཐམས་ཅད་དུ་རྗེས་སུ་འཛིན་འགྲོ། ཞི་གནས་དང་ལྷག་མཐོང་རྩེ་གཅིག་པའི་སྒོ་ནས་སངས་རྒྱས་ཀྱི་སྐུ་ལ་བརྟེན་ཏེ་ཞི་གནས་བསྒྲུབས་ནས་བཟུང་སངས་རྒྱས་རྗེས་སུ་དྲན་པའི་ཏིང་ངེ་འཛིན་ཡིན་པས་བསྒོམ་པ་དང༌། དེ་ནས་སངས་རྒྱས་དང་བླ་མ་ལ་མོས་གུས་མཆོད་བསྟོད། དེའི་མཚན་ནས་བརྗོད་པའི་བཟླས་བརྗོད་རྟག་ཏུ་བྱེད་ནས་བརྩོན་པ་དང༌། བྱ་བྱེད་འཇིག་རྟེན་འཁྲུལ་པའི་གཡེང་བ་ཐམས་ཅད་སྤངས་ཏེ་སེམས་ཀྱི་རང་ངོ་ལ་བལྟ་བ་དང༌། ཉོན་མོངས་རང་རྒྱུད་པ་རྒྱུད་ལ་མེད་ནའང་སྲིད་པ་ཁམས་གསུམ་འཁོར་བ་ནས་བཟུང༌། སྐྱེ་བོ་ཐམས་ཅད་ཐར་པའི་ལམ་ལ་འདྲེན་པའི་དོན་ཆེད་དུ་འཁོར་བ་ལ་ཡོང་ནས་ད་ལྟ་བཟང་སྤྱོད་ན། ཇི་ཙམ་ལས་དང་ཉོན་མོངས་མཐར་གྱུར་པ། ། བདག་གི་སྨོན་ལམ་མཐའ་ཡང་དེ་ཙམ་མོ། །ཟེར་བ་ལྟ་བུ་ཡོད་པ། དུས་རྟག་ཏུ་གཡེལ་བ་མེད་པ་ལུས་ངག་ཡིད་གསུམ་གྱིས་བརྩོན་པ་དགེ་བའི་ཕྱོགས་ལ་འབད་པ། ལྷག་བསམ་རྣམ་པར་དག་པའི་སྒོ་ནས་སངས་རྒྱས་ཀྱི་བསྟན་པ་དར་བར་ཤོག །སེམས་ཅན་གྱི་དོན་བྱེད་པར་ཤོག །རང་གིས་བྱང་ཆུབ་སེམས་དཔའ་འཇམ་དཔལ་དབྱངས་དང་ཀུན་ཏུ་བཟང་པོའི་སྤྱོད་པ་ལྟ་བུ་ཤོག་ཅིག་བསམ་པ་སྨོན་ལམ་འདེབས་པ་སྟེ། འདི་དྲུག་བརྩོན་ན་ཚེ་རབས་ཐམས་ཅད་དུ་རྒྱལ་བས་རྗེས་སུ་བཟུང་འགྲོ་དུས་སངས་རྒྱས་མཐོང་བ་དང་མི་འབྲལ། (377) སྲོག་ལ་བབས་ཀྱང་མི་གཏོང་རྣམ་དྲུག་ནི། །གཞན་དོན་རྫོགས་པའི་བྱང་ཆུབ་སེམས་མི་གཏོང༌། ། ཐུབ་པའི་བསྟན་པ་དམ་པའི་ཆོས་མི་གཏོང༌། །འཁོར་བར་འཁྱམས་པའི་སེམས་ཅན་བློས་མི་གཏོང༌། ། སྒྲིབ་སྦྱོང་སྙིང་པོ་དགེ་བའི་རྩ་མི་གཏོང༌། །ལམ་འདྲེན་བླ་མ་ཡི་དམ་ལྷ་མི་གཏོང༌། ། འཕགས་ལམ་ས་སྦྱོང་མཐོན་པོའི་ལམ་མི་གཏོང༌། ། གསུངས་ནས་བཟུང་སྟེ། ད་སྲོག་ལ་བབས་ཀྱང་དམ་པའི་ཆོས་མི་གཏོང་བའི་ཆོས་དྲུག་ཡོད། གང་རེད་ཟེར་ན། སེམས་ཅན་ཐམས་ཅད་སངས་རྒྱས་གོ་འཕང་ཐོབ་པའི་བྱང་ཆུབ་སེམས་འདི་རང་གི་སྲོག་ལ་བབས་འོང་ནའང་མི་གཏོང་བ་དང༌། དཔེར་ན་གྲོང་ཁྱེར་ཆེན་པོ་ཞིག་མེས་ཚིག །ཆུང་ཆུང་ཞིག་མེས་འཚིག་འགྲོ་བྱས་ན། ཆུང་ངུ་འདི་གཡུག་ནས་ཆེན་པོ་འདི་ལ་བལྟ་དགོས་གསུངས། དཔེར་ན་ཡང་གྲོང་ཁྱེར་ཆེན་པོ་ཞིག་དགྲས་བརླག་འགྲོ་ཡོད། དགོན་པ་ཞིག་གི་གཙུག་ལག་ཁང་ཆེན་པོ་ཞིག་དགྲས་བརླག་འགྲོ་ཡོད་ན། གཙུག་ལག་ཁང་འདི་བསྲུང་ཨེ་ཐུབ་བལྟ་དགོས། དམ་པའི་ཆོས་འཇིག་འགྲོ་ཡོད་ན་རང་གི་སྲོག་ཀྱང་གཏོང་བ་དགོས་གསུངས་རྒྱུ། དེ་ལྟ་བུ་དམ་པའི་ཆོས་མི་གཏོང་བ་བྱེད། འཁོར་བར་འཁྱམས་པའི་སེམས་ཅན་ཐམས་ཅད་ཀྱི་དོན་ལ་བློས་མི་གཏོང་སྟེ། ཐམས་ཅད་རང་གི་ཕ་མ་ཡིན་པའི་འདུ་ཤེས་བཞག་སྟེ་སེམས་ཅན་གྱི་དོན་དུ་དངོས་དང་བརྒྱུད་ནས་བྱེད་དགོས། སྒྲིབ་སྦྱོང་གི་གཉེན་པོ་དམ་པ་རྣམ་པ་གསུམ་གྱིས་རྩིས་ཟིན་པའི་དགེ་བའི་རྩ་བ་ཆེ་ཐོན་ཆུང་ཐོན་བྱེད་དེ་བློས་མི་གཏོང༌། ལྷག་པར་དུ་ཐར་པའི་ལམ་ལ་འདྲེན་པའི་བླ་མ་དང་ཡི་དམ་ལྷག་པའི་ལྷ་འདི་རང་གི་སྲོག་ལས་ཀྱང་གཅེས་པ་བལྟས་ཏེ་མི་གཏོང༌། འཕགས་པའི་ལམ་སྦྱོང་བ་འདི་ལ་མཐོན་པོའི་ལམ་ཞི་གནས་ལྷག་མཐོང་བྱང་ཆུབ་སེམས་དཔའི་སྤྱོད་པ་མི་གཏོང་དགོས། (378) གཉེན་པོ་སྟོབས་སུ་གྱུར་པའི་ཆོས་དྲུག་ནི། །ཇི་ལྟར་ཕོངས་ཀྱང་དགེ་སྦྱོར་མི་འདོར་དང༌། ། ཇི་ལྟར་བཟང་ཡང་ངན་པ་མི་བརྙས་དང༌། །བསྐུལ་མཁན་མེད་ཀྱང་གཞན་གྱི་ཐར་ལམ་འདྲེན། ། ཕན་པ་བཏགས་ཀྱང་ལན་ལ་རེ་བ་མེད། །གནོད་པ་བསྐྱལ་ཡང་གནོད་ལན་ཁོང་ཁྲོ་མེད། ། དྲན་དང་ཤེས་བཞིན་གཉེན་པོ་སྤྱོད་པའོ། ། གསུངས་ནས་བཟུང་སྟེ། གཉེན་པོ་སྟོབས་སུ་གྱུར་པའི་ཆོས་དྲུག་ཡོད། ཇི་ལྟར་ལྟོ་གོས་ཀྱིས་ཕོངས་པར་བྱས་ན་ཡང་རང་གིས་དགེ་སྦྱོར་བྱེད་པ་འདི་བློས་གཏན་ནས་གཏོང་མི་ཉན་གསུངས་རེད། རང་ལ་ཡོན་ཏན་གྱིས་ཇི་ལྟར་བཟང་ནའང་ཡོན་ཏན་མེད་པའི་གང་ཟག་ངན་པ་ལ་བརྙས་བཅོས་བྱེད་མི་ཉན། ཆེད་དུ་ཆོས་སྒྲུབ་ཐོས་བསམ་སྒོམ་གསུམ་བྱེད་ཟེར་བསྐུལ་མ་འདེབས་མཁན་མེད་ནའང་གཞན་ཐམས་ཅད་ལ་ཐར་པའི་ལམ་ལ་ཁྲིད། སེམས་ཅན་ཐམས་ཅད་ལ་མ་འདྲིས་པའི་མཛའ་བཤེས་རེད། སེམས་ཅན་གྱི་དོན་ལ་རྟག་ཏུ་བརྩོན་དགོས། ཕ་རོལ་སེམས་ཅན་ལ་ཕན་བཏགས་བཞག་ན། འདིས་ང་ལ་སང་ཉིན་དྲིན་ལན་ལ་གཅིག་ཕན་པ་བྱེད་འོང་རྒྱུ་རེད་བསམ་ནས་རེ་བ་མེད་པ་བྱེད་དགོས། ཚུར་ལ་དགྲ་ལ་སོགས་པས་གནོད་པ་བྱས་ན། དེའི་གནོད་ལན་འདི་ཡང་ཁོང་ཁྲོ་ཆེ་བ་ཞིག་ཡིན་ན་ཕ་འཇོམས་དགོས་བསམ་པ་མེད་པ་བྱས་དྲན་པ་དང་ཤེས་བཞིན་གཉེན་པོ་སྤྱོད་པར་འགྱུར་བ་ཡིན། (379) བྱང་ཆུབ་ཆོས་འགྲུབ་ཐབས་མཁས་རྣམ་དྲུག་ནི། །སེམས་ཅན་ཀུན་ལ་བྱམས་དང་སྙིང་རྗེ་ལྟ། ། འདུ་བྱེད་ཐམས་ཅད་ཇི་ལྟར་ཤེས་པ་དང༌། །ཉོན་མོངས་མེད་ཀྱང་སྲིད་ན་སྐྱེ་བ་ལེན། ། དེ་ཡང་འགྲོ་ལ་ཕན་པ་མི་འདོར་དང༌། །སངས་རྒྱས་ཡེ་ཤེས་འདོད་ལ་རབ་ཏུ་བརྩོན། ། ཐམས་ཅད་དམིགས་མེད་མཁའ་ལྟར་ཤེས་པ་དང༌། །བྱང་ཆུབ་བསྔོ་བ་ཐབས་མཁས་སྤྱོད་པ་ཡིན། ། གསུངས་དུས། བྱང་ཆུབ་སངས་རྒྱས་ཀྱི་གོ་འཕང་སྒྲུབ་པའི་ཐབས་ལ་མཁས་པའི་སྤྱོད་པ་རྣམ་པ་དྲུག་ཡོད། གང་རེད་ཟེར་ན། སེམས་ཅན་ཀུན་དགྲ་གཉེན་མེད་པ་བདེ་བ་དང་ལྡན་འདོད་ཀྱི་བྱམས་པ། སྡུག་བསྔལ་དང་འབྲལ་འདོད་ཀྱི་སྙིང་རྗེ་བསྒོམ་དགོས་པ་ཡིན། དགེ་སྡིག་གི་ལས་འདུ་བྱེད་ཐམས་ཅད་ཤེས་ཏེ་དུས་རྟག་ཏུ་ཆོས་ལ་བརྩོན་དགོས་པ་ཡིན། རང་རྒྱུད་ལ་ཉོན་མོངས་མེད་ནའང་སེམས་ཅན་སྡུག་བསྔལ་ཅན་ག་ན་ཡོད་ན་དེའི་ཕྱོགས་ལ་གཞན་དོན་བྱ་བའི་ཕྱིར་དུ་སྐྱེ་བ་ལེན་དགོས་ཀྱི་ཡིན། དེ་ལྟར་འགྲོ་བ་སེམས་ཅན་ཐམས་ཅད་ལ་ཕན་བསམ་པའི་ལྷག་བསམ་འདི་ཉིན་དང་མཚན་དུ་བློ་ལ་མི་འདོར་བ་དང༌། རང་གཞན་སེམས་ཅན་ཐམས་ཅད་སངས་རྒྱས་ཀྱི་ཡེ་ཤེས་འདི་འཐོབ་པར་ཤོག་ཅིག་སྙམ་པའི་དེ་ལ་རེ་བ་བྱེད་པ་ལ་བརྩོན་པ་དང༌། དེ་ནས་ཚོགས་གཉིས་ཀྱི་དགེ་བ་ཇི་ལྟར་བྱས་ན་དམིགས་མེད་སྒྱུ་མ་ལྟ་བུ་ཤེས་པ་དང༌། དགེ་རྩ་བྱེད་པ་འདི་བྱང་ཆུབ་མཆོག་གི་སེམས་རྒྱུ་རུ་བསྔོ་བ་བྱེད་པ། འཇམ་དཔལ་དབྱངས་དང་ཀུན་ཏུ་བཟང་པོའི་སྨོན་ལམ་ལྟ་བུ་བཏབ་ན་ཐབས་མཁས་ཀྱི་སྤྱོད་པ་ཡིན། (380) ཐབས་ཆེན་དྲུག་གི་རིམ་པ་བསྟན་པ་ནི། །དགེ་བ་ཆུང་ངུ་ཆེན་པོར་བསྒྱུར་བའི་ཐབས། ། ཅུང་ཟད་བསྔོ་དང་རྗེས་སུ་ཡི་རང་བྱེད། །ཚེགས་ཆུང་བསོད་ནམས་ཆེན་པོ་བསྒྲུབ་པའི་ཐབས། ། འཕགས་པའི་གཉེན་གནས་གཞན་དག་ལམ་དུ་འཇུག །གཞན་གྱི་ཞེ་འགྲས་ཁོང་ཁྲོ་སེལ་བའི་ཐབས། ། སེམས་ཅན་མཐུན་འཇུག་ལས་བཞིས་ཕན་འདོགས་བྱེད། །ཐ་མལ་འགྲོ་བ་བསྟན་ལ་དྲང་བའི་ཐབས། ། མཐུན་པའི་གཏམ་སྨྲ་ཟས་གོས་ལོངས་སྤྱོད་སྦྱིན། །ལམ་ཞུགས་སྐྱེ་བོ་སྨིན་པར་བྱེད་པའི་ཐབས། ། གང་མོས་བློ་ཁྲིད་ཐེག་ཆེན་བསྔགས་པ་བརྗོད། །སྨིན་པ་དེ་དག་གྲོལ་བར་བྱེད་པའི་ཐབས། ། ཟབ་ཅིང་རྒྱ་ཆེན་གནད་འགྲོའི་ཆོས་རབ་བསྟན། །དེ་དག་དང་ལྡན་གཞན་དོན་དཀའ་བ་མེད། ། གསུངས་ནས་བཟུང་སྟེ། བྱང་ཆུབ་སེམས་དཔའ་ཐབས་ལ་མཁས་པའི་སྤྱོད་པ་དྲུག་ཡོད། གང་རེད་ཟེར་ན། དགེ་བ་ཆུང་ངུ་དེའང་ཆེན་པོ་ལ་བསྒྱུར་བར་བྱ་བའི་ཆེད་དུ། བསྔོ་བ་དང༌། གཞན་གྱི་དགེ་བ་ལ་རྗེས་སུ་ཡི་རང་བ་བྱེད་པ་དེ་ཡིན། དཀའ་ཚེགས་ངལ་དུབ་ཆུང་ཆུང་གི་སྒོ་ནས་བསོད་ནམས་ཆེན་པོ་རྒྱ་ཆེ་བ་བསྒྲུབ་པའི་ཐབས་ནི་གང་རེད་ཟེར་ན། འཕགས་པའི་ས་ལ་བཞུགས་པའི་བཤེས་གཉེན་ཐམས་ཅད་ལ་དད་པ་དང་གསོལ་བ་བྱེད། གཞན་དག་ཐམས་ཅད་ཀྱང་དེའི་ས་ལ་འཇུག་པ་དང༌། གཞན་ཕ་རོལ་པོ་ལ་ཞེ་འགྲས་པའི་ཁོང་ཁྲོ་སེལ་བའི་ཐབས་ལ་མོས་པ་དང༌། སེམས་ཅན་རྣམས་ཀྱི་ཁམས་དབང་བསམ་པ་མོས་པ་དང་མཐུན་པར་འཇུག་ཅིང༌། ཞི་རྒྱས་དབང་དྲག་བཞིས་སེམས་ཅན་ལ་ཕན་འདོགས་པར་བྱེད། ཐ་མལ་པའི་འགྲོ་བ་དམ་པའི་ཆོས་ཀྱིས་མ་ཐུལ་བ་ཐམས་ཅད་སངས་རྒྱས་བསྟན་པ་ལ་དྲང་བའི་ཐབས་སུ། ཐོག་མར་ཁོ་རང་གི་ཡིད་དང་མཐུན་པའི་གཏམ་བཅས། དེ་ནས་སེམས་དགའ་བས་སླེབས་ན་རིམ་པ་བཞིན་དུ་ཐར་པའི་ལམ་ལྔ་ཡ་བཅུག་པ་དེ་ལ། གཞན་སྨོས་ཅི་དགོས་ཟས་དང་གོས་སྟེར། ཐར་པའི་ལམ་དུ་བྱས་ནས། སྦྱིན་པའི་གཡབ་མོས་ལེགས་འབོད་དེ། །ཟེར་བསྡུ་བའི་དངོས་པོ་བཞིས་བྱས། ལམ་ཞུགས་སྐྱེ་བོ་ཐམས་ཅད་ཡ་གོང་ནས་གོང་དུ་སྨིན་པར་བྱེད་པའི་ཐབས་ལ་གང་མོས་ཀྱི་བློ་དང་མཐུན་པ་ཐེག་པ་ཆེན་པོའི་བསྔགས་པ་བརྗོད་དགོས། སྨིན་པ་དེ་དག་གྲོལ་བར་བྱེད་པའི་ཐབས་ལ་ཟབ་མོ་སྟོང་པ་ཉིད་དང། རྒྱ་ཆེ་བ་ས་བཅུ་ལམ་ལྔ་གནད་དུ་འགྲོ་བའི་ཆོས་འདི་བཅས་བསྟན་པར་བྱས་ན། དེ་དག་དང་ལྡན་ན་གཞན་དོན་དཀའ་བ་མེད་པ་བསྒྲུབ་པ་ཡིན། (381) མི་མཐུན་ལམ་དུ་འཇུག་པའི་ཐབས་དྲུག་ནི། །མཐུན་པར་འཇུག་ཐབས་རང་སྤྱོད་ཞི་དུལ་གྱིས། ། གཞན་བསྟོད་ཡི་རང་མཐུན་པས་དེ་ནས་འཇུག །བསྒྲག་ཅིང་འགེང་ཐབས་ཚུལ་བཞིན་ཁྱེད་བསྒྲུབས་ན། ། མཐུན་རྐྱེན་སྒྲུབ་ཅེས་དམ་པའི་ཆོས་ལ་འཇུག །མི་མཐུན་འཁྲུག་ཐབས་རེ་ཞིག་ཁྲོ་ཚུལ་དང༌། ། ཅུང་ཟད་གནོད་བྱ་དམ་པའི་ཆོས་ལ་གཞུག །སྡིག་པའི་ངན་ཐབས་ཕན་སེམས་སྡིགས་མོ་ཡིས། ། ཚོམ་རྔམས་བྱ་ཞིང་ཚུལ་བཞིན་ལམ་དུ་གཞུག །ལན་འདོད་ཐབས་ནི་དྲིན་འོག་བཙུད་ལ་གཞུག །རྣམ་དག་ཐབས་ནི་རྣམ་འཕྲུལ་འགྲོ་དོན་ཏེ། །རྒྱལ་སྲས་རྣམས་ཀྱིས་ཐབས་མཁས་གཞན་ཕན་བྱ། ། གསུངས་ནས་བཟུང་སྟེ། ད་ཡང་མི་མཐུན་པའི་གང་ཟག་ཐམས་ཅད་ཆོས་དང་མཐུན་པའི་ལམ་དུ་འཇུག་པའི་ཐབས་དྲུག་ནི། དང་པོ་རང་གི་སྤྱོད་པ་ཆོས་དང་མཐུན་པས་ཞི་དུལ་བྱས་ན། གཞན་ཐམས་ཅད་རང་ཤུགས་ཀྱིས་དེ་ལ་བཀོད་འོང་བ་འདུལ་བ་དང༌། གཞན་ཕ་རོལ་པོ་ལ་བསྟོད་ར་བརྗོད། དེ་ལ་ཡོན་ཏན་ཡོད་ན་ཡི་རང་བྱས་ན་དེ་ནས་འཇུག་འོང་རྒྱུ་ཡིན། རང་གི་རྒྱུད་ལ་ཆོས་ཀྱི་དོན་བསྒྲག་ཅིང་ཡོན་ཏན་གྱིས་རྒྱུད་འགེང་བའི་ཆེད་དུ་ཚུལ་བཞིན་དུ་བསྒྲུབས་ནས། ཁྱེད་ལ་མཐུན་རྐྱེན་འདི་ལྟ་བུ་སྒྲུབ་ཟེར་མཐུན་རྐྱེན་དང་བཅས་པའི་དམ་པའི་ཆོས་ལ་འཇུག་དགོས་པ་ཡིན། སེམས་ལ་མི་མཐུན་པའི་བརླག་ཐབས་རེ་ཞིག་ཁོའི་སྐྱོན་རེ་བརྗོད་དེ་ཁྲོ་བའི་ཚུལ་ལྟ་བུ་དང༌། ཅུང་ཟད་གནོད་པ་བྱས་ནས་དམ་པའི་ཆོས་ལ་གཞུག །སྡིག་པའི་ངན་ཐབས་དེ་ལ་ཕན་པར་སེམས་པའི་ཐབས་ལ་སྡིག་པ་ལ་ཉེས་པ་འདི་ལྟ་བུ་ཡོད་རྒྱུ་རེད། ཁྱེད་སྔར་འདི་བྱས་ཡོད། མ་འོངས་པ་ན་འདི་བྱས་ན་དེ་འདྲ་འོང་རྒྱུ་རེད་ཟེར་སྡིགས་མོ་བྱེད་དེ་ཚོམ་རྔམས་བྱ་ཞིང་ཚུལ་བཞིན་ལམ་ལ་ནོད། ལན་འདོད་པའི་ཐབས་ལ་དྲིན་གྱི་འོག་ཏུ་བཙུད་དེ་གཞུག །རྣམ་པར་དག་པའི་ཐབས་ནི་རྣམ་འཕྲུལ་གྱིས་འགྲོ་བའི་དོན་བྱེད་པ་སྟེ། རྒྱལ་སྲས་རྣམས་ཀྱིས་ཐབས་མཁས་ཀྱི་གཞན་ཕན་གྱི་བསམ་པ་བཟང་པོ་བྱའོ། ། (382) རྒྱ་ཆེན་དོན་ལ་བསླབ་པའི་ཆོས་དྲུག་ནི། །འཁོར་བ་ཇི་སྲིད་འགྲོ་ལ་ཕན་འདོད་དང༌། ། ཞེ་སྡང་འཚེ་མེད་ཀུན་ལ་བྱམས་སེམས་དང༌། །རྨོངས་མེད་ཐབས་ཀྱིས་འགྲོ་བ་བསྒྲལ་འདོད་དང༌། ། ཕྲག་དོག་མེད་བློས་མཉམ་ཉིད་བདེ་འགོད་དང༌། །ང་རྒྱལ་རློམ་མེད་གཞན་དོན་འབའ་ཞིག་དང༌། ། སེར་སྣའི་འཁྲིས་མེད་དགེ་ཚོགས་བཏང་བློ་དང༌། །ལྡན་པས་ཕན་བདེ་བྱེད་པ་བསླབ་པ་གཅེས། ། གསུངས་དུས། ད་བྱང་ཆུབ་སེམས་དཔའ་རྣམས་ཐབས་ལམ་མཁས་པས་གཞན་ཕན་བྱ་བ་སྤྱོད་པ་རྒྱ་ཆེན་པོའི་དོན་ལ་བསླབ་པའི་ཆོས་རེད། གང་རེད་ཟེར་ན། སེམས་བསྐྱེད་ཀྱི་དམ་བཅའ་འདི་ད་ལྟ་འཆུག་ཉན་རྒྱུ་མ་རེད་དུས། འཁོར་བ་མཐའ་ནས་སྟོང་མ་སོང་གི་བར་དུ་སེམས་ཅན་གྱི་དོན་བྱེད། རྗེ་བཙུན་འཇམ་དཔལ་དབྱངས་དང༌། འཕགས་པ་སྤྱན་རས་གཟིགས་བཞིན་དུ་བྱ་སྙམ་པའི་དམ་བཅའ་དང༌། དེ་ནས་གང་ཟག་སུ་ལའང་ཞེ་སྡང་གི་འཚེ་བ་མེད། སེམས་ཅན་ཐམས་ཅད་ལ་བདེ་བ་དང་ལྡན་འདོད་ཀྱི་བྱམས་པའི་སེམས་རྒྱུན་ཆད་མེད་པ་སྐྱེ་བ། བླང་དོར་གྱི་གནས་ལ་རྨོངས་པའི་སེམས་ཅན་ཐམས་ཅད་ལ་རྨོངས་པ་མ་རིག་པའི་མུན་པ་བསལ་ཏེ་བྱང་ཆུབ་སེམས་དཔའི་ཐབས་མཁས་ཀྱི་སྒོ་ནས་དེ་དག་ཐམས་ཅད་སྲིད་པ་ཁམས་གསུམ་འཁོར་བ་དང༌། ཞི་བ་མྱ་ངན་ལས་འདས་ཀྱི་མཐའ་གཉིས་ཀ་ལས་སྒྲོལ་བར་བྱེད་པ་དང༌། གཞན་ཡོན་ཏན་ཅན་མཐོང་ན་བྱང་ཆུབ་སེམས་དཔའ་མཐོང་ན་དེ་ལ་ཕྲག་དོག་མེད་པའི་སྒོ་ནས་མཉམ་ཉིད་ཀྱི་བདེ་བ་ལ་འགོད་པ་དང༌། རང་ལ་ཡོན་ཏན་ཡོད་ནའང་ང་རྒྱལ་གྱི་རློམ་སེམས་མེད། གཞན་སེམས་ཅན་གྱི་དོན་འབའ་ཞིག་ཏུ་སྐྱེ་བ་དང༌། དེ་ནས་རང་ལ་ཟང་ཟིང་ནོར་ལོངས་སྤྱོད་ལ་སོགས་པ་ཡོད་ནའང་སེར་སྣའི་འཁྲིས་མེད་པའི་སྒོ་ནས་དཀོན་མཆོག་ལ་མཆོད་པ། ངན་སློང་ལ་སྦྱིན་པ་དགེ་ཚོགས་གཏོང་བར་བྱེད་པ་དང་ལྡན་པས་ཕན་བདེ་བྱེད་པ་ལ་བསླབ་པ་གཅེས། (383) བདག་འཛིན་རྩད་ནས་གཅོད་པའི་ཆོས་དྲུག་ནི། །རྒྱལ་རྣམས་བདག་གི་མགོན་སྐྱབས་བྱེད་པ་བཞིན། ། བདག་གིས་དེ་དག་གྲོགས་སུ་ཅི་འགྲོ་བྱ། །རྒྱལ་སྲས་ཚོགས་རྣམས་མགོན་སྐྱབས་བྱེད་པ་བཞིན། ། བདག་གིས་དེ་དག་གྲོགས་བྱ་གཞན་ཕན་སྒྲུབ། །དམ་ཅན་རྣམས་ཀྱིས་བདག་གི་གྲོགས་བྱེད་བཞིན། ། བདག་གིས་དེ་དག་དམ་ཚིག་སྟོང་གྲོགས་བྱ། །སངས་རྒྱས་ཆོས་རྣམས་མགོན་སྐྱབས་གྱུར་པ་བཞིན། ། བདག་གིས་ཆོས་ཀྱི་གྲོགས་གྱུར་ལེགས་བསྒྲུབ་བྱ། །བརྩེ་བའི་རང་བཞིན་བདག་གི་གྲོགས་གྱུར་བཞིན། ། བདག་གིས་དེ་དག་གྲོགས་གྱུར་དགེ་ལ་འབད། །དམ་པའི་བླ་མ་བདག་གི་མགོན་གྱུར་བཞིན། ། བདག་གིས་སེམས་ཅན་མགོན་གྱུར་ཕན་བྱེད་བྱ། །སྙམ་དུ་བསམ་ཞིང་གུས་པས་བསྒྲུབ་པར་བྱ། ། གསུངས་དུས། སངས་རྒྱས་ཐམས་ཅད་ཀྱི་དམིགས་པ་མེད་པའི་སྙིང་རྗེ་ཅན་གྱིས་སྡུག་བསྔལ་ཅན་དང་ཆོས་ཀྱི་སྣོད་དུ་མ་གྱུར་པ་བདག་ལྟ་བུ་ལ་ཐུགས་རྗེས་རྗེས་སུ་བཟུང་སྟེ་མགོན་སྐྱབས་བྱེད་པ་བཞིན་དུ། བདག་གིས་ཀྱང་སེམས་ཅན་དེ་དག་ཐམས་ཅད་ལ་གྲོགས་སུ་ཇི་ལྟར་འགྲོ་བ་བཞིན་དུ་བྱ་བ་དང༌། རྒྱལ་སྲས་བྱང་ཆུབ་སེམས་དཔའི་ཚོགས་རྣམས་ཀྱིས་ངན་སོང་དུ་ལྷུང་བ་དང༌། སྡུག་བསྔལ་ཅན་ལ་ལྷག་པར་མགོན་སྐྱབས་བྱེད་པ་བཞིན་དུ་བདག་གིས་ཀྱང་བྱང་ཆུབ་སེམས་དཔའ་དེ་དག་གི་ཞབས་ཕྱི་ཡིས་གྲོགས་བྱ་ཞིང་གཞན་ཕན་གྱི་བསམ་པ་སྒྲུབ་པ་དང༌། དམ་ཅན་ཆོས་སྐྱོང་སྲུང་མ་རྣམས་ཀྱིས་བདག་ཆོས་བཞིན་སྤྱོད་པའི་གང་ཟག་ཅིག་རེད་བསམ་སྟེ་འགལ་རྐྱེན་བསལ། མཐུན་རྐྱེན་འགྲུབ་པའི་གྲོགས་བྱེད་པ་བཞིན་བདག་གིས་ཀྱང་དམ་ཅན་སྲུང་མ་དེ་དག་ལ་མཆོད་པ་དང་བསྟོད་པ་བྱེད་བཞིན་དམ་ཚིག་ཚུལ་བཞིན་དུ་སྲུང་བའི་༺སྟོང་གྲོགས་༻བྱེད་པ་དང༌། སངས་རྒྱས་ཀྱི་སྟོབས་བཅུ། མི་འཇིགས་བཞི། མ་འདྲེས་བཅོ་བརྒྱད་ཟག་མེད་ཀྱི་ཆོས་རྣམས་མགོན་སྐྱབས་གྱུར་པ་བཞིན་དུ་བདག་གིས་ཆོས་ཀྱི་གྲོགས་སུ་འགྲོ་བ་ཅི་དང་ཅི་ཡིན་ན་ཆོས་ཀྱི་ཡོན་ཏན་འདི་བསྒྲུབ་པར་བྱ། བརྩེ་བའི་རང་བཞིན་སེམས་ཅན་ཐམས་ཅད་བདག་གི་གྲོགས་སུ་གྱུར་པ་བཞིན། བདག་གིས་སེམས་ཅན་དེ་དག་ཐམས་ཅད་ཀྱི་གྲོགས་སུ་གྱུར་ཏེ་སེམས་ཅན་ཐར་པའི་ལམ་ལ་དགོད་པར་གྱིས། དམ་པ་དགེ་བའི་བཤེས་གཉེན་གྱི་བླ་མ་འདི་བདག་གི་ཁམས་གསུམ་འཁོར་བ་ལས་གྲོལ་བའི་མགོན་སྐྱབས་སུ་གྱུར་བ་བཞིན་དུ། བདག་གིས་སེམས་ཅན་ཐམས་ཅད་ཀྱི་མགོན་སྐྱབས་བྱེད་ནས་ཕན་བདེ་བསྒྲུབ་པར་བྱ་སྙམ་དུ་བསམ་ཞིང་ཁ་ཞེ་མེད་པ་བསྒྲུབ་པར་བྱ། (384) རྣམ་དག་དྲུག་གི་རང་བཞིན་བསྟན་པ་ནི། །ཐོས་བསམ་རྣམ་དག་ཕྱོགས་མེད་དགོངས་པ་རྟོགས། ། ལྟ་བ་རྣམ་དག་ཟུང་འཇུག་དོན་ལ་མཁས། །སྒོམ་པ་རྣམ་དག་གཉིས་འཛིན་རང་སར་སངས། ། སྤྱོད་པ་རྣམ་དག་རང་རྒྱུད་དྲི་མ་མེད། །ཉམས་རྟོགས་རྣམ་དག་འགག་མེད་རྩལ་དུ་འབྱོངས། ། དངོས་གྲུབ་རྣམ་དག་ཆོས་ཉིད་ཀློང་དུ་གྱུར། །དེ་ལྟར་ལྡན་ན་ཐེག་ཆེན་དོན་ལ་མཁས། ། གསུངས་པ་འདི་དམ་པའི་ཆོས་སྤྱོད་ནའང་ཉེས་པའི་དྲི་མས་མ་གོས་པ་རྣམ་པ་དྲུག་ཡོད། གང་རེད་ཟེར་ན། ཐོས་བསམ་རྣམ་པར་དག་པ་འདི་ལ་ཐོས་བསམ་ཕྱོགས་རིས་མེད་པ་བྱས་སངས་རྒྱས་ཀྱི་དགོངས་པ་འདི་སྒྲ་ཇི་བཞིན་དུ་ལྟ་བ་དང༌། ལྟ་བ་རྣམ་པར་དག་པ་འདི་ཐབས་ཤེས་ཟུང་འཇུག་གི་ངང་ལ་བསྡད་སྡོད་དུས་དོན་ལ་མཁས་པ། སྒོམ་པ་རྣམ་པར་དག་པ་འདི་ནི་གཉིས་འཛིན་གྱི་འཆིང་བ་ཐམས་ཅད་རང་སར་སངས་པ་བྱེད་པ། སྤྱོད་པ་རྣམ་པར་དག་པ་རང་གི་རྒྱུད་ལ་ཉོན་མོངས་པ་དང་འཁྲུལ་པའི་དྲི་མ་མེད་པ་དང༌། ཉམས་རྟོགས་རྣམ་པར་དག་པ་འདི་འགག་མེད་རིག་པའི་རྩལ་འབྱོངས་བྱས་ཏེ་ཉམས་རྟོགས་ཤར་ནའང་ཕྱོགས་ཞེན་མེད་པ་འཛིན་པ་མེད་རྩལ་འབྱོངས་བ་དང༌། དངོས་གྲུབ་རྣམ་པར་དག་པ་མཆོག་གི་དངོས་གྲུབ་ཆོས་ཉིད་ཀྱི་དགོངས་པ་ཀློང་དུ་གྱུར་པ་སྟེ། དེ་ལྟར་ལྡན་ན་ཐེག་པ་ཆེན་པོའི་དོན་ལ་མཁས་པ་ཡིན། (385) བདག་ལས་གཞན་གཅེས་བསྒྲུབ་པའི་ཆོས་དྲུག་ནི། །བདག་གཞན་བླང་དོར་མཐོང་ཚོར་འདི་ལྟར་བྱ། ། བདག་གི་སྡུག་བསྔལ་ཁྱད་དུ་བསད་བྱས་ལ། །གཞན་གྱི་སྡུག་བསྔལ་ཞི་ལ་བརྩོན་པ་བསྐྱེད། ། བདག་གི་བདེ་བ་ཁྱད་དུ་བསད་བྱས་ལ། །གཞན་གྱི་བདེ་བ་བསྒྲུབ་ལ་བརྩོན་པ་བསྐྱེད། ། བདག་གི་དུག་ལྔ་རྣམ་རྟོག་ཁྱད་བསད་ལ། །གཞན་གྱི་ཉོན་མོངས་འཇོམས་ཕྱིར་བརྩོན་པ་བསྐྱེད། ། བདག་གི་ཡེ་ཤེས་སྐྱེ་བ་ཁྱད་བསད་ལ། །གཞན་གྱི་ཡེ་ཤེས་བསྐྱེད་ལ་བརྩོན་པ་བསྐྱེད། ། བདག་གི་སྒྲིབ་གཉིས་སྦྱོང་བ་ཁྱད་བསད་ལ། །གཞན་གྱི་སྒྲིབ་གཉིས་སྦྱོང་ཕྱིར་བརྩོན་པ་བསྐྱེད། ། བདག་གི་ཚོགས་གཉིས་བསག་པ་ཁྱད་བསད་ལ། །གཞན་གྱི་ཚོགས་གཉིས་བསག་ཕྱིར་བརྩོན་པ་བསྐྱེད། ། དེ་ལྟར་སུ་བྱེད་མྱུར་དུ་རང་དོན་འགྲུབ། ། གསུངས་དུས། བྱང་ཆུབ་སེམས་དཔའ་ཟེར་མཁན་འདི་རང་གི་དོན་ལས་གཞན་གྱི་དོན་ལ་གཙོ་བོ་བྱེད་དགོས་རེད། དེ་ནས་དེ་ཡིན་དུས་བདག་གཞན་ཐམས་ཅད་བདག་གཅེས་འཛིན་ཡོད་པ་དེ་བཞིན་དུ་སེམས་ཅན་ཐམས་ཅད་དང་དུ་བླང༌། གཞན་ད་ལྟ་སྣང་མེད་བྱས་པ་བཞིན་བདག་སྣང་མེད་བྱེད་དགོས། གང་རེད་ཟེར་ན། བདག་གི་ལུས་དང་སེམས་ཀྱི་སྡུག་བསྔལ་གང་ཡོད་ན། དེ་སྡུག་བསྔལ་མེད་པ་འཐོན་ན་ཐོན། མ་ཐོན་ན་མ་ཐོན་ཕ་བློ་ཡིས་གཏོང་ནས་ཁྱད་བསད་དེ། གཞན་སེམས་ཅན་རྣམས་ཀྱི་གནས་སྐབས་དང་མཐར་ཐུག་གི་སྡུག་བསྔལ་ཞི་བའི་ཐབས་ལ་བརྩོན་འགྲུས་བྱེད་དགོས། བདག་གིས་མཐོ་རིས་དང་ཐར་པའི་བདེ་བ་ཉམས་སུ་མྱོང་ན་མྱོང༌། མ་མྱོང་ན་མ་མྱོང་བློས་གཏང༌། གཞན་སེམས་ཅན་ཐམས་ཅད་ལ་གནས་སྐབས་བདེ་བ་དང༌། མཐར་ཐུག་ངེས་པ་ལེགས་པ་འཁྲིད་པའི་ཕྱིར་གོ་འཕང་ལ་འགོད་པའི་ཐབས་ལ་བརྩོན་པ་དང༌། བདག་གི་རྒྱུད་ཀྱི་ཉོན་མོངས་པ་དུག་ལྔའི་རྣམ་རྟོག་འདི་འདུལ་ཐུབ་ན་འདྲ། མ་ཐུབ་ན་འདྲ། གཞན་སེམས་ཅན་ཐམས་ཅད་ཀྱི་ཉོན་མོངས་ཞེ་སྡང་ཅན་ལ་བྱམས་པ། ཕྲག་དོག་ཅན་ལ་བསྟོད་བསྔགས་ལ་སོགས་པ་འདི་བརྩོན་པར་བྱེད་པ་དང༌། བདག་གི་རྒྱུད་ལ་ལྷག་མཐོང་བདག་མེད་རྟོགས་པའི་ཡེ་ཤེས་འདི་སྐྱེས་ན་འདྲ། མ་སྐྱེས་ན་འདྲ་སྟེ། གཞན་སེམས་ཅན་རྣམས་ཀྱི་རྒྱུད་ལ་ལྷག་མཐོང་བདག་མེད་རྟོགས་པའི་ཡེ་ཤེས་འདི་བསྐྱེད་པའི་ཐབས་ལ་བརྩོན་པ་དང༌། བདག་གི་ཉོན་ཤེས་ཀྱི་སྒྲིབ་པ་གཉིས་སྦྱང་རྒྱུ་མ་གྲུབ་ན་འདྲ། གཞན་ཐམས་ཅད་ཉོན་ཤེས་སྒྲིབ་པ་སྦྱང་བ་ལ་བརྩོན་འགྲུས་བྱེད་པ་དང༌། བདག་གི་བསོད་ནམས་དང་ཡེ་ཤེས་ཀྱི་ཚོགས་གཉིས་བསགས་པ་ཁྱད་དུ་བསད་དེ་གཞན་སེམས་ཅན་ཐམས་ཅད་ལ་ཚོགས་གཉིས་བསག་ཏུ་བཅུག །བསགས་པ་ལ་རྗེས་སུ་ཡི་རང་བའི་བརྩོན་པ་བྱེད། དེ་ལྟར་བྱས་ནས་བདག་བློས་བཏང་བཞག་ན་གཞན་དོན་བྱེད་པའི་ཞོར་ལ་རང་དོན་ཤུགས་ཀྱིས་འགྲུབ་འོང་བ་ཡིན། (386) དགོངས་པ་དཔག་པར་དཀའ་བའི་ཆོས་དྲུག་ནི། །རྒྱལ་སྲས་ཀུན་གྱི་སྤྱོད་པ་མ་ལུས་པ། ། གཅིག་ཏུ་བསྡོམས་པ་བདག་གིས་སྤྱད་སྙམ་དང༌། །བདག་གིས་བྱང་ཆུབ་ཐོབ་ཚེ་བདེ་གཤེགས་རྣམས། ། ཀུན་མཉམ་འཕྲིན་ལས་བདག་གིས་བསྒྲུབ་སྙམ་དང༌། །སེམས་ཅན་རེ་རེའི་ཕྱིར་ཡང་བདག་གིས་ནི། ། བསྐལ་པ་གྲངས་མེད་སྡུག་བསྔལ་བཟོད་སྙམ་དང༌། །རྒྱལ་སྲས་རྣམས་ཀྱིས་སྤྱད་པར་མ་ནུས་པའི། ། སེམས་ཅན་དོན་རབ་དཀའ་བ་སྤྱད་སྙམ་དང༌། །དཔག་ཏུ་མེད་པའི་ཞིང་ཁམས་རེ་རེར་ཡང༌། ། སངས་རྒྱས་མཛད་པ་བསམ་ཡས་བསྒྲུབ་སྙམ་དང༌། །དེ་དག་བདག་གིས་རྫོགས་པར་མ་བྱས་ན། ། རྒྱལ་བ་སྲས་བཅས་བསླུས་པར་འགྱུར་སྙམ་པའི། །གོ་ཆ་ཆེན་པོ་དྲུག་ནི་རྟག་ཏུ་བགོ །གསུངས་དུས། ད་རྒྱལ་སྲས་རྣམས་ཀྱི་སྤྱོད་པ་མ་ལུས་པ་ཐམས་ཅད་གཅིག་ཏུ་ཤེས་དཀའ་བ་འདི་ཆོས་དྲུག་ཤེས་དགོས། གང་རེད་ཟེར་ན། རྒྱལ་སྲས་བྱང་ཆུབ་སེམས་དཔའ་འཇམ་དཔལ་དབྱངས་ཀུན་ཏུ་བཟང་པོ་ལ་སོགས་པ་དེ་རྣམས་ཀྱི་སྤྱོད་པ་བསམ་གྱིས་མི་ཁྱབ་པ་ཡོད་པ་མདོ་སྡེ་རྣམས་ལས་གསུངས་པ་དེ་ལྟ་བུ་ཡིན་ན། དེ་ཐམས་ཅད་རང་གི་མོས་པས་དེ་ལྟར་འགྲུབ་པའི་སྨོན་ལམ་བཏབ་པ་ཡིན། འཇམ་དཔལ་དབྱངས་ཀྱི་མཁྱེན་རབ། སྤྱན་རས་གཟིགས་ཀྱི་སྙིང་རྗེ། ཀུན་ཏུ་བཟང་པོའི་སྨོན་ལམ་ཐམས་ཅད་བདག་གིས་སྤྱད་སྙམ་པ་དང་ནི། བདག་གིས་བྱང་ཆུབ་ཐོབ་པའི་ཚེ་སངས་རྒྱས་ཐམས་ཅད་ཀྱི་མཁྱེན་བརྩེ་ནུས་གསུམ་གྱི་རྟོགས་པ་འདི་གཅིག་ཏུ་བསྡུ་བ་ལ་རེད་འདི་ངས་བྱེད་སྙམ་པ། སེམས་ཅན་རེ་རེའི་ཕྱིར་དུའང་བདག་བསྐལ་པ་གྲངས་མེད་པ་ལ་འཁོར་བ་ན་གནས་ཏེ་སྡུག་བསྔལ་མྱོང་དགོས་ན་ངས་བཟོད་སྙམ་པ་དང་ནི། དེ་སྔོན་རྒྱལ་སྲས་བྱང་ཆུབ་སེམས་དཔའ་རྣམས་ཀྱིས་མ་བསྒྲལ་བའི་གདུལ་དཀའ་བ་ཅན་གྱི་སྙིགས་དུས་སེམས་ཅན་ཐམས་ཅད་ངས་འདུལ། ཐར་པའི་ལམ་ལ་བཀོད། བྱང་ཆུབ་སེམས་དཔའ་སུས་སྤྱོད་མི་ནུས་འདི་ངས་སྤྱད་བསམ་སྤོབས་པ་ཆེན་པོའི་སྒོ་ནས་སེམས་ཅན་གྱི་དོན་ལ་དཀའ་བ་སྤྱད་སྙམ་པ། བདེ་བ་ཅན་དང་ཟངས་མདོག་དཔལ་རི། མངོན་པར་དགའ་བ་ལ་སོགས་པའི་ཞིང་ཁམས་རེ་རེ་ལ་སངས་རྒྱས་ཀྱི་མཛད་པ་བསམ་གྱིས་མི་ཁྱབ་པ་ཡོད་པ་དེ་ཐམས་ཅད་གཅིག་ཏུ་བསྡུས་བཞག་པ་ཞིག་བདག་གིས་བསྒྲུབ་སྙམ་པ་དང༌། སངས་རྒྱས་ཐམས་ཅད་ཀྱི་མཛད་པ་འཕྲིན་ལས་བདག་གིས་རྫོགས་པར་མ་བྱས་ན། ངས་ཐེག་པ་ཆེན་པོའི་ཆོས་ལ་བརྩོན་པ་ཁས་བླངས་པ་རེད་དུས་རྒྱལ་བ་སྲས་དང་བཅས་པའི་དབུ་གཡོགས་ཏེ་བསླུས་པར་འགྱུར་རོ་སྙམ་གོ་ཆ་ཆེན་པོ་དྲུག་རྟག་ཏུ་བགོ་སྟེ་དེ་ལྟར་དུ་སྤྱོད་དགོས་པ་ཡིན། (387) བདུད་ཀྱིས་མི་ཐུབ་གོ་ཆ་རྣམ་དྲུག་ནི། །ཉ་པ་ཤན་པ་ཞིང་པ་དམག་མི་དང༌། ། ཚོང་པ་བྲན་ཁོལ་འཚོ་བ་ཙམ་གྱི་ཕྱིར། །ཚ་གྲང་བཀྲེས་སྐོམ་གཅེས་པའི་སྲོག་དོར་ནས། ། སྙོམ་ལས་མེད་པར་རྟག་ཏུ་སྒྲུབ་བྱེད་ན། །དཔེ་དྲུག་མཐོང་ནས་ཚད་མེད་འགྲོ་བའི་ཕྱིར། ། རྙེད་དཀའི་བྱང་ཆུབ་སྒྲུབ་ལ་ནན་ཏན་བསྐྱེད། ། གསུངས་ནས་བཟུང༌། ད་དམ་པའི་ཆོས་ཀྱི་ཆེད་དཀའ་སྤྱད་སྙིང་རུས་ཀྱི་གོ་ཆ་ཆེན་པོ་དྲུག་དགོས། དེ་དཀའ་སྤྱད་གོ་ཆ་དྲུག་འདི་བགོ་ཐུབ་ན་བདུད་ཀྱིས་བར་དུ་གཅོད་པ་མི་བྱེད། དཔེར་ན། ཉ་པ་རྣམས་རྒྱ་གར་ཚད་པའི་ནང་ཉ་གསོད་པའི་ཚེ་ན་གཅེར་རུ་མ་འདམ་གྱི་ནང་དུ་རྒྱུག་གང་འདྲས་འགྲོ་འདུག་རེད། དེ་ཙམ་ཞིག་བདག་གིས་དམ་པའི་ཆོས་ལ་སྤྱད་དགོས་འདུག་བསམ་པ་དང༌། ཤན་པ་རྣམས་ཀྱིས་སྲོག་གཅོད་ཀྱི་ལས་བྱེད་དུས་དཀའ་ལས་ག་ཚོད་བྱས། ཞིང་པ་རྣམས་ཀྱིས་ཞིང་ཁ་བཟོ་དུས་དཀའ་ལས་ག་ཚོད་བྱེད་ཀྱི་འདུག །དམག་མི་རྣམས་ཀྱིས་དམག་རྩེད་སྦྱོང་དུས་དཀའ་ལས་ག་ཚོད། ཚོང་པ་རྣམས་ཐག་རིང་པོ་ཚོང་ལ་འགྲོ་དུས་དེ་ནས་ཟས་མེད་པར་ཐག་རིང་པོ་ལ་ངལ་དུབ་ཀྱིས་བགྲོད་ནས་དཀའ་ལས་ག་ཚོད་བྱེད་ཀྱི་འདུག །བྲན་དང་གཡོག་པོ་ཐམས་ཅད་རང་གི་ལྟོ་གོས་ཀྱི་དོན་དག་ལ་དཔོན་པོའི་ངོ་སྲུང་སྟེ་དཀའ་ལས་ག་ཚོད་བྱེད་ཀྱི་འདུག །དབྱར་གྱི་ཚ་བ། དགུན་གྱི་གྲང་བ། ཟས་སྐོམ་མི་ཟ་བའི་བཀྲེས་སྐོམ། ཁ་ཤས་ཀྱིས་ནི་གཅེས་པའི་སྲོག་ཀྱང་དོར་འགྲོ་རེད་དུས། དེ་ཕྱིར་ན་དེ་བྱས་པ་དེ་འདྲ་ཞིག་གི་ཆ་ཤས་ཤིག་དམ་པའི་ཆོས་ལ་བྱེད་བཞག་ནའང་རང་ཐར་པ་ཐམས་ཅད་མཁྱེན་པའི་ལམ་ལ་ཉེ་འགྲོ་རེད་བསམ་སྟེ་སྙོམ་ལས་མེད་པ་རྟག་ཏུ་སྒྲུབ་པར་བྱེད་ན། གོང་གི་ཉ་པ་ཞིང་པ་ལ་སོགས་པའི་དཔེ་མཐོང་ནས་ཚད་མེད་པའི་འགྲོ་བའི་ཕྱིར། རྙེད་དཀའ་བའི་བྱང་ཆུབ་སྒྲུབ་པ་ལ་ནན་ཏན་བྱེད་དགོས་པ་ཡིན། རང་གིས་སངས་རྒྱས་གོ་འཕང་སྒྲུབ་པ་འདི་སེམས་ཅན་ཐམས་ཅད་ཀྱི་དོན་རེད། རང་རྐྱང་པའི་དོན་མ་རེད་དུས། དེ་ལྟར་བསམ་དགོས་གསུངས། (388) བདུད་དྲུག་སྤང་བར་གདམས་པའི་ཆོས་དྲུག་ནི། །ཐར་ལམ་སེམས་བསྐྱེད་གཞན་དོན་སྒོམ་སྒྲུབ་བོར། ། རང་དོན་སྙན་གྲགས་བསྒྲུབ་ན་ཁེ་གྲགས་བདུད། །རང་རྒྱུད་ཐ་མལ་གནས་ལས་མ་འཕགས་པར། ། འཕགས་པའི་སྤངས་རྟོགས་ཚིག་རྩོད་དྲེད་པོའི་བདུད། །རྩེ་གཅིག་བསམ་གཏན་ཕྱི་དུས་རབ་བཞག་ནས། ། འབྲས་བུ་ཡིད་སྨོན་རེ་བ་ལེ་ལོའི་བདུད། །རི་ངོགས་དབེན་པ་བསྟེན་པ་རབ་སྤངས་ནས། ཁེ་སྤོགས་སོ་ནམ་འབུན་སྐྱེད་འདོད་པའི་བདུད། །ལུང་རིགས་མན་ངག་ཐོས་བསམ་རབ་སྤངས་ནས། ། བླུན་སྒོམ་ཡིད་དཔྱོད་སྤོམ་ཡོར་རྨོངས་པའི་བདུད། །རང་སྐྱོན་ཁོང་དུ་སྦས་ནས་གཞན་གྱི་སྐྱོན། ། མེད་ཀྱང་སྒྲོ་འདོགས་གཤེ་བ་ཕྲག་དོག་བདུད། །རང་རྒྱུད་བདུད་ཀྱིས་མ་ཟིན་ཤིན་ཏུ་གཅེས། ། གསུངས་ནས་བཟུང༌། ད་འདི་ཡང་བདུད་ཀྱི་ལས་དྲུག་སྤང་དགོས་ཡིན། འདི་གང་འདྲ་རེད་ཟེར་ན། ཐར་ལམ་བྱང་ཆུབ་མཆོག་ཏུ་སེམས་བསྐྱེད་ནས་སེམས་བསྐྱེད་པའི་དམ་བཅའ་སྟེ་ལུང་བཞིན་དུ་གཞན་སེམས་ཅན་གྱི་དོན་དུ་ཏིང་ངེ་འཛིན་བསྒོམ་རྒྱུ་དང༌། ཚོགས་གཉིས་སྒྲུབ་པ་བོར་ཏེ་ཕ་གཡུག་བཞག་པ་དང༌། རང་དོན་གྱི་སྙན་གྲགས་སྒྲུབ་པའི་སྒོ་ནས་རང་ལས་གོ་ས་མཐོན་པོ། སྙན་གྲགས་ཆེན་པོ་དགོས་བསམ་ཁེ་གྲགས་བསྒྲུབས་བཞག་ན་དེ་ཡང་བདུད་ཀྱི་བར་ཆད་ཡིན། རང་རྒྱུད་ཐ་མལ་གྱི་གནས་སོ་སོ་སྐྱེ་བོ་ལས་མ་འཕགས་བཞིན་དུ། ཆོས་ཉིད་ཀྱི་བདེན་པ་མངོན་སུམ་དུ་ཐོབ་བསྡད་ཡོད་པའི་འཕགས་པའི་སྤངས་རྟོགས་ལ་ཚིག་ཙམ་གྱི་རྩོད་པ་མང་པོ་བྱེད་པ་འདི་ཆོས་དྲེད་དུ་འགྱུར་པའི་བདུད་ཡིན། རྩེ་གཅིག་ཏུ་བསམ་གཏན་སྒོམ་པ་འདི་མ་འོངས་པ་ཕྱི་དུས་ལས། ད་ལྟ་ལག་ཏུ་མི་ལེན་བཞག་ནས་འབྲས་བུ་འདི་མ་འོངས་པ་ན་སྨོན་ལམ་འདེབས་རྒྱུ་མ་གཏོགས་མེད་རེད་སོང་དུས་དེའང་བདུད་ཀྱི་བར་ཆད་ཡིན། རི་ངོགས་དབེན་པ་བསྟེན་ཏེ་དབེན་པའི་གནས་སུ་མི་སྡོད་པ་གྲོང་གསེབ་ཏུ་རྒྱུག་སྟེ་གྲོང་ཆོག་སྒྲུབ། ཐབས་མཁས་མང་པོ་བྱེད་དེ་ཁེ་སྤོགས་སོ་ནམ་དང་འབུན་སྐྱེད་པ་འདི་འདོད་པའི་བདུད་ཡིན། ལུང་རིགས་མན་ངག་ཐོས་བསམ་ལ་རྩེ་གཅིག་ཏུ་མི་བྱེད་པ་སྤངས་ནས་བླུན་སྒོམ་ཡིད་དཔྱོད་སྤོམ་ཡོར་གྱིས་ཞི་གནས་ལྷག་མཐོང་ལྟ་བུ་སྒྲུབ་པ་འདི་ཡང་བདུད་ཀྱི་ལས་ཡིན། རང་སྐྱོན་ཁོང་དུ་སྦས་ནས་གཞན་ལ་སྐྱོན་གཏན་ནས་མེད་ནའང་སྐྱོན་ཡོད་མདོག་བྱས། མི་སྙན་པ་མང་པོ་བསྒྲུབས་པའི་དེ་སྒོ་ནས་སྒྲོ་འདོགས་གཤེ་བ་ཕྲག་དོག་གི་བདུད། རང་རྒྱུད་དེ་དག་བདུད་ཀྱིས་མ་ཟིན་པ་ཤིན་ཏུ་གཅེས་ཏེ་དེ་སྤང་དགོས། (389) མི་བསྐྱོད་སྐྱོན་ལས་ཐར་བའི་ཆོས་དྲུག་ནི། །ཉན་རང་སེམས་ཀྱིས་མི་བསྐྱོད་རི་རྒྱལ་འདྲ། ། ཉོན་མོངས་རྣམ་རྟོག་མི་བསྐྱོད་ནམ་མཁའ་འདྲ། །རྙེད་བཀུར་འཆིང་བས་མི་བསྐྱོད་འཕགས་པ་འདྲ། ། ན་ཚ་སྡུག་བསྔལ་མི་བསྐྱོད་ས་གཞི་འདྲ། །བཀྲེས་སྐོམ་ཚ་གྲང་མི་བསྐྱོད་རྒྱ་མཚོ་འདྲ། ། གདོན་བགེགས་འཚེ་བས་མི་བསྐྱོད་མེ་དཔུང་འདྲ། །དེ་དང་སུ་ལྡན་ཐེག་མཆོག་དོན་ལ་གནས། ། ཞེས་པ་སྟེ། བར་ཆད་ཀྱིས་མི་བསྐྱོད་དེ་བར་ཆད་ཀྱི་དབང་དུ་མ་སོང་ན་སྐྱོན་ཐམས་ཅད་ལས་གྲོལ་ཏེ་ཐར་པའི་ཆོས་དྲུག་ཡོད། གང་རེད་ཟེར་ན། ཉན་ཐོས་དང་རང་སངས་རྒྱས་ཐམས་ཅད་རང་དོན་མ་གཏོགས་གཞན་དོན་ལ་དམིགས་ཀྱི་མ་རེད་དུས། འདི་ཉན་རང་གི་སེམས་ཀྱི་དབང་དུ་མི་འགྲོ་བ་གཞན་ཕན་གྱི་བསམ་པ་རིའི་རྒྱལ་བོ་རི་རབ་ལྟ་བུ་བྱ། ཉོན་མོངས་ཆགས་སྡང་རྨོངས་གསུམ་གྱི་རྣམ་རྟོག་གི་དབང་དུ་སེམས་གཡོག་པོ་རྒྱུག་མི་བཞག་པ་ནམ་མཁའ་ལྟ་བུ་བྱ། འཇིག་རྟེན་ཚེ་འདིའི་རྙེད་བཀུར་གྱི་འཆིང་བ་ལ་རེ་བ་མི་བྱེད་པ། ཆོས་བརྒྱད་བྲལ་ན་འཕགས་པ་དངོས། ། ཆོས་བརྒྱད་སྲབ་ན་འཕགས་པའི་རིགས། །ཟེར་བྱང་ཆུབ་སེམས་དཔའ་ཆོས་བརྒྱད་རོ་སྙོམས་པ་ལྟ་བུ་བྱེད་དགོས། ན་ཚ་དང་སྡུག་བསྔལ་གྱིས་མི་བསྐྱོད་པ་དམ་པའི་ཆོས་སྒྲུབ་པ་ལ་དམ་བཅའ་མི་འདོར་བ་ས་གཞི་འདྲ་བ་ཞིག་དགོས། བཀྲེས་སྐོམ་དང་ཚ་གྲང་གིས་མི་བསྐྱོད་པ་ཐོས་བསམ་སྒོམ་གསུམ་ལ་བརྩོན་འགྲུས་གཅིག་ཏུ་བྱེད་པ་འདི་དཔེར་ན་མཐའི་རྒྱ་མཚོ་ཆེན་པོ་ལ་བཀྲེས་སྐོམ་གྱི་གདུང་བ་ཡོད་རྒྱུ་མ་རེད་དུས་དེ་ལྟ་བུ་དང༌། གདོན་བགེགས་ཀྱིས་འཚེ་བ་འབྱུང་ནའང་དེའི་བར་ཆད་ཀྱི་དབང་དུ་མི་གཏོང་བ། དཔེར་ན་མེ་ཆེན་པོ་ཞིག་འབར་འོང་གིས་ཡོད་ན་དེ་མེ་འདི་བསད་པའི་ཐབས་ཡོད་ཚད་ཐམས་ཅད་ཕ་ལ་འཚིག་འགྲོ་རེད་དུས་དཔེ་དེ་ལྟ་བུ་དང༌། དེ་དག་སུ་ལྡན་ཐེག་མཆོག་དོན་ལ་གནས། ། (390) ཤིན་ཏུ་གཅེས་པའི་ཆོས་དྲུག་བསྟན་པ་ནི། །རང་བདེ་གཞན་བདེ་བྱེད་པ་ཤིན་ཏུ་གཅེས། ། གོང་མས་དམན་པའི་དོན་བྱེད་ཤིན་ཏུ་གཅེས། །བདེ་ལེགས་སེམས་ཅན་དྲིན་ཤེས་ཤིན་ཏུ་གཅེས། ། གནོད་ལན་ཕན་བདེ་བྱེད་པ་ཤིན་ཏུ་གཅེས། །རྒྱལ་བ་མཆོད་པས་སེམས་ཅན་དོན་བྱེད་གཅེས། ། རང་བདེ་བོར་ནས་གཞན་སྡུག་བསལ་བ་གཅེས། །འདི་དག་ཐེག་ཆེན་གཞུང་སྲོལ་ཆེན་པོ་ཡིན། ། གསུངས་ནས་བཟུང་སྟེ། ད་ཡང་ཐེག་པ་ཆེན་པོའི་ལམ་ཉམས་སུ་ལེན་པ་ལ་ཤིན་ཏུ་གཅེས་པའི་ཆོས་དྲུག་ཡོད། གང་རེད་ཟེར་ན། རང་གི་བདེ་བ་འདི་ཕར་གཡུག་ནས་གཞན་གྱི་བདེ་བ་དེ་དག་ལ་འགོད་པར་བྱེད་པ་ཤིན་ཏུ་གཅེས་པ་ཞིག་ཡིན། དེ་ནས་གོང་མ་རྣམས་ཡོན་ཏན་ལྡན་པའི་གོང་མ་ཐམས་ཅད་ཀྱིས་མ་ཡོན་ཏན་མེད་པའི་རྨོངས་པ་འཁོར་བ་དང་ངན་སོང་འཁྱམས་པ་འདི། འཁོར་བ་ངན་སོང་ལས་ཡ་བསྒྲལ་བའི་རྨོངས་པའི་དོན་བྱེད་པ་འདི་ཤིན་ཏུ་གཅེས་པ་ཡིན། རང་གནས་སྐབས་བདེ་བ་དང༌། མཐར་ཐུག་ངེས་པ་ལེགས་པའི་ཡོན་ཏན་ཐམས་ཅད་བྱུང་བ་འདི་སུའི་བཀའ་དྲིན་རེད་ཟེར་ན། སེམས་ཅན་ཐམས་ཅད་ཀྱི་བཀའ་དྲིན་ཡིན་དུས། སེམས་ཅན་ལ་ཉེ་རིང་ཆགས་སྡང་མེད་སེམས་ཅན་བཀའ་དྲིན་ཆེ་སངས་རྒྱས་བསྒྲུབ་པའི་གཞི་ཡིན་བསམ་པ་ཤིན་ཏུ་གཅེས་པ་ཡིན། རང་ལ་ཚུར་དགྲ་བོ་ལ་སོགས་པས་གནོད་པ་བྱས་ཏེ་ནོར་འཕྲོག་པ། རྡུང་རྡེག་བྱེད་པ་བྱས་ན་དེ་ལ་སླར་ཡང་ཕ་སྙིང་རྗེ་དང་ཕན་སེམས་བྱེད་པའི་སྒོ་ནས་གནོད་ལན་ཕན་གྱིས་འཇལ་བ་དེ་ལ་ཤིན་ཏུ་གཅེས་པ་ཡིན། རྒྱལ་བ་ལ་ཡ་མཆོད་པ་ཕུལ་ན་བསོད་ནམས་ཀྱི་ཚོགས་ཆེན་པོ་ཡོད་རྒྱུ་རེད་དེ། དེ་བས་ཀྱང་སེམས་ཅན་གྱི་དོན་བྱས་ན་སངས་རྒྱས་ཀྱི་དགོངས་པ་ངོ་མ་དེ་རེད་དུས་སེམས་ཅན་གྱི་དོན་བྱེད་པ་གཅེས། རང་བདེ་པོ་ཡིན། སྐྱིད་པོ་ཡོད་བསམ་རྒྱུ་བློ་འདི་བོར་ནས་གཞན་གྱི་སྡུག་བསྔལ་བསལ་བར་བྱེད་པ་ཤིན་ཏུ་གཅེས་ཏེ། དེ་དྲུག་ནི་ཐེག་པ་ཆེན་པོའི་ལམ་གྱི་གཞུང་སྲོལ་ཆེན་པོ་ཡིན། (391) བཀའ་དྲིན་ཆེ་བའི་གདམས་པ་རྣམ་དྲུག་ནི། །འཚེ་བས་ཉེན་ནས་ཆོས་དང་ཕྲད་པ་སྟེ། ། ཐར་ལམ་རྙེད་པས་གནོད་བྱེད་བཀའ་དྲིན་ཆེ། །སྡུག་བསྔལ་ཡིད་བྱུང་ཆོས་དང་འཕྲད་པ་དེ། ། གཏན་བདེ་རྙེད་པས་སྡུག་བསྔལ་བཀའ་དྲིན་ཆེ། །མི་མིན་གནོད་པས་ཆོས་དང་འཕྲད་པ་དེ། ། འཇིགས་མེད་རྙེད་པས་འདྲེ་གདོན་བཀའ་དྲིན་ཆེ། །མི་སོགས་སྡང་བས་ཆོས་དང་འཕྲད་པ་དེ། ། ཕན་བདེ་རྙེད་པས་སྡང་བྱེད་བཀའ་དྲིན་ཆེ། །རྐྱེན་ངན་དྲག་པོས་ཆོས་དང་འཕྲད་པ་དེ། ། འགྱུར་མེད་ལམ་རྙེད་རྐྱེན་ངན་བཀའ་དྲིན་ཆེ། །གཞན་གྱིས་བསྐུལ་བས་ཆོས་དང་འཕྲད་པ་དེ། ། སྙིང་པོའི་དོན་རྙེད་བསྐུལ་མཁན་བཀའ་དྲིན་ཆེ། །མཉམ་དུ་དྲིན་གཟོ་དགེ་བ་དེ་ལ་བསྔོ། ། གསུངས་པ་འདི། རང་ལ་རྒྱལ་པོས་ཆད་པ་ལྟ་བུ་དང༌། དམག་མིས་འཚེ་བ་ལྟ་བུ་འབྱུང་ན་དེ་ལ་སྐྲག་སྟེ། གཞན་ཞིག་ཏུ་འགྲོ་ནས་དམ་པའི་ཆོས་གཙོ་བོར་བྱས་བརྩོན་པར་བྱས་ན་ཆོས་དང་འཕྲད་པ་དེ་ཐར་པ་བྱང་ཆུབ་ཀྱི་ལམ་བགྲོད་སོང་རེད་དུས། གཞན་གྱིས་གནོད་པ་བྱས་པ་འདི་ཤིན་ཏུ་བཀའ་དྲིན་ཆེན་པོ་རེད། ཆོས་ལ་བསྐུལ་བ་རེད་ཟེར། སྡུག་བསྔལ་གྱིས་ཡིད་བྱུང་ནས་དམ་པའི་ཆོས་དང་འཕྲད་པ་འདི། སྡུག་བསྔལ་འདིས་རྐྱེན་བྱས་ནས་གཏན་གྱི་བདེ་བ་རྙེད་པ་དཔེར་ན་རྗེ་བཙུན་མི་ལའི་རྣམ་ཐར་ལྟ་བུ་རེད་དུས། དེ་སྡུག་བསྔལ་དེའང་བཀའ་དྲིན་ཆེ་བ་ཡིན། མི་མ་ཡིན་གྱིས་ཚེ་སྲོག་ལ་གནོད་པ་བསྐྱལ་ནས་ནད་དང་གདོན་མང་པོ་འོང་རྒྱུ་དེ་ལས་སྐྱོབ་པའི་དོན་དུ་དམ་པའི་ཆོས་བྱས་བཞག་ན་སླར་ཡང་འཇིགས་པ་མེད་པའི་བདེ་བ་རྙེད་པས་ན། རང་ལ་གནོད་བྱེད་ཀྱི་འདྲེ་གདོན་དེ་དག་བཀའ་དྲིན་ཆེན་པོ་ཡིན་ཟེར། དེ་ནས་ཕ་མས་སྡང་སེམས་བྱས་ཏེ་ཁྱིམ་དུ་མ་བཞག་པ་ཕྱི་རོལ་དུ་དབྱུང་ཡོང་བ་ལ་སོགས་པ་ལྟ་བུ་ཡིན་ན། དེའི་རྐྱེན་གྱིས་དམ་པའི་ཆོས་དང་འཕྲད་ནས་ཕན་བདེ་རྙེད་པས་ན་སྡང་བར་བྱེད་པའི་མི་འདིའང་བཀའ་དྲིན་ཆེན་པོ་ཡིན། དེ་ནས་ན་ཚ་གདོན་བགེགས་རྐྱེན་ངན་བར་ཆད་མང་པོ་འོང་ནས་དམ་པའི་ཆོས་ལ་བརྩོན། འགྱུར་མེད་བདེ་བ་ཆེན་པོའི་ལམ་རྙེད་པས་བཀའ་དྲིན་ཆེ་བ་ཡིན། གཞན་དགེ་བའི་བཤེས་གཉེན་དང་ཆོས་ཀྱི་གྲོགས་པོ་རྣམས་ཀྱིས་ཁྱེད་ཆོས་སྒྲུབ་བླ་མ་བསྟེན། ཐོས་བསམ་སྒོམ་གསུམ་བྱས་ཡག་པོ་རེད་ཟེར་ན། དེའི་ཁ་ལ་ཉན་ནས་དམ་པའི་ཆོས་དང་འཕྲད་འོང་བ་འདི། སྙིང་པོའི་དོན་རྙེད་པས་ན་ཆོས་ལ་བསྐུལ་མཁན་བྱེད་པ་འདི་བཀའ་དྲིན་ཆེ། དེ་བཀའ་དྲིན་ཆེ་བའི་ཡུལ་དྲུག་པོ་འདི་ལ། རང་གིས་དགེ་བ་གང་བྱེད་པ་འདི་ཕན་ལན་དུ་དྲིན་ལན་ལ་བསྔོ་བ་ཡང་ནས་ཡང་དུ་བྱེད་དགོས་པ་ཡིན། (392) འཚེ་བ་ལམ་སློང་གཏན་ཚིགས་རྣམ་དྲུག་ནི། །གནོད་པའི་སྐྱབས་གནས་བླ་མ་ཕྲད་ཕྱིར་དང༌། ། སྡུག་བསྔལ་སྐྲག་ནས་ཆོས་ལ་འཇུག་ཕྱིར་དང༌། །ཚད་མེད་གཅིག་སྐྱེས་སེམས་བསྐྱེད་འཕེལ་ཕྱིར་དང༌། ། སེམས་ཅན་དོན་སྦྱངས་བསག་སྦྱོང་བརྩོན་ཕྱིར་དང༌། །རང་ངོ་བལྟས་པས་རྟོགས་པ་བསྐྱེད་ཕྱིར་དང༌། ། ས་ལམ་ཡོན་ཏན་གོང་དུ་འཕེལ་ཕྱིར་དང༌། །དགེ་ལ་བསྐུལ་ཕྱིར་གནོད་འཚེ་དང་དུ་བླང༌། ། གསུངས་ནས་བཟུང༌། དེ་ཡང་འཚེ་བ་ལམ་དུ་སློང་བའི་གཏན་ཚིག་རྣམ་པ་དྲུག་ཡོད། གང་རེད་ཟེར་ན། གཞན་གྱིས་གནོད་པ་བྱེད་སོང་ན་དེ་གནོད་པ་ལས་སྐྱབས་པའི་ཕྱིར་དུ། ནད་གདོན་གྱི་གནོད་པ་ལས་སྐྱབས་པའི་ཕྱིར་བླ་མ་བསྟེན་ཏེ་བླ་མའི་ཞབས་པད་ཀྱིས་ཟིན་སོང་ན་དེའི་བཀའ་དྲིན་ཆེན་པོ་ཡིན། འཁོར་བ་དང་ངན་སོང་གི་སྡུག་བསྔལ་ལ་སྐྲག་ནས་དམ་པའི་ཆོས་ལ་འཇུག་ན་སྡུག་བསྔལ་འདིའང་བཀའ་དྲིན་ཆེན་པོ་ཡིན། ཚད་མེད་བཞི་བྱམས་པ་སྙིང་རྗེ་དགའ་བ་བཏང་སྙོམས་ཚད་མེད་བཞི་རྒྱུད་ལ་སྐྱེ་ནུས་པ་ཞིག་འབྱུང་ན་བྱང་ཆུབ་ཀྱི་སེམས་བསྐྱེད་པ་འདི་གོང་ནས་གོང་དུ་འཕེལ་བར་འགྱུར་བ་ཡིན། དེ་ནས་གདུལ་དཀའ་བའི་སེམས་ཅན་ཐམས་ཅད་ཀྱི་དོན་དུ། ཚོགས་གཉིས་བསགས་པ་དང༌། སྒྲིབ་གཉིས་སྦྱོང་བ་ལ་བརྩོན་པར་བྱས་ན་དེའང་བཀའ་དྲིན་ཆེན་པོ་ཡིན། ཆོས་ཉིད་ཀྱི་རང་ངོ་བལྟས་པས་གནས་ལུགས་ཀྱི་རྟོགས་པ་རྒྱུད་ལ་སྐྱེ་བར་བྱས་ན་དེའང་བཀའ་དྲིན་ཆེན་པོ་ཡིན། ས་ལམ་གྱི་ཡོན་ཏན་ཐམས་ཅད་གོང་ནས་གོང་དུ་འཕེལ་བའི་ཆེད་རང་གིས་དགེ་བ་ལ་བསྐུལ་བ་འདི་བློས་བཏང༌། གཞན་གྱིས་གནོད་འཚེ་དང་དུ་བླང་བ་དེ་ལྟ་བུ་ཆོས་སྒྲུབ་པའི་གཏན་ཚིགས་དྲུག་པོ་ཡིན། 