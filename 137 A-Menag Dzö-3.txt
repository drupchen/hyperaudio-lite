(84) ཉམས་སུ་ལེན་དུས་དགོས་པའི་ཆོས་དྲུག་ནི། །མྱུར་དུ་འཆི་ངེས་ཆོས་མིན་འདོར་དགོས་ཤིང༌། །བཏང་སྙོམས་འབྱུང་ཉེ་སྙོམས་ལས་མེད་པ་དགོས། །བརྩོན་འགྲུས་འཆོར་རྐྱེན་གཉེན་པོ་བསྟེན་དགོས་ཤིང༌། །དད་གུས་ལོག་སླ་གོ་འདྲིས་མ་ཁྱེར་དགོས། །འཁྲུལ་སྣང་བཅད་དཀའ་བདེན་མེད་ཤེས་དགོས་ཤིང༌། །ལོག་སྤྱོད་འགོ་སླ་མི་དང་མི་འགྲོགས་དགོས། །ཞེས་པ་སྟེ། གང་ཟག་དེ་ཆོས་ཉམས་སུ་ལེན་པའི་དུས་ལ་དེ་ལ་དགོས་པའི་གྲོགས་པོ་རྣམ་པ་དྲུག་ཡོད། དེ་གང་རེད་ཟེར་ན། རང་གཞན་ཐམས་ཅད་མྱུར་དུ་འཆི་བར་ངེས་བསམ་པའི་བསམ་པ་འདི་ཡོད་ན། དེ་ནས་འཆི་བ་མི་རྟག་པ་རྒྱུད་ལ་སྐྱེས་ཚར་ནས་བཟུང་སྟེ་ཆོས་མི་སྒྲུབ་པའི་ཐབས་ཡོད་རྒྱུ་མ་རེད་དུས། དེ་ཡང་ནས་ཡང་དུ་རྒྱུད་ལ་བསྐྱེད་པ་དང༌། ཆོས་དང་མི་མཐུན་པའི་བྱ་བ་ལུས་ངག་ཡིད་གསུམ་གྱི་ཅི་ཡོད་ན་དེ་དགྲ་བོ་ལྟར་དུ་གཅིག་ཏུ་འདོར་དགོས། དེ་ནས་རང་ཕྱོགས་ལ་ཆགས་པ་དང༌། གཞན་ཕྱོགས་ལ་སྡང་བ་མེད་པ་སྟེ། གཏི་མུག་ལུང་མ་བསྟན་བཏང་སྙོམས་འབྱུང་ཉེ་བ་ཡིན་པས་དགེ་བ་སྡིག་པ་གང་ཡང་མི་སྒྲུབ་རང་བཞིན་ཟ་ཉལ་བྱེད་དེ་ཕག་ཉལ་པ་ལྟ་བུ་ཞིག་ཡིན་ན། ཆོས་ཀྱི་ཡོན་ཏན་གང་ཡང་མི་སྐྱེ་བས་སྙོམས་ལས་དེ་ཉིད་སྤོང་བར་གྱིས། བརྩོན་འགྲུས་ཡང་དག་པ་ཞིག་རྒྱུད་ལ་ཡོད་པ་འདི་ཕ་བར་ཆད་བྱེད་པའི་རྐྱེན་འདི་གང་རེད་ཟེར་ན། རྣམ་གཡེང་དང་འདུ་འཛི་ལ་དགའ་རྒྱུ་དང་འཇིག་རྟེན་ཚེ་འདིའི་བྱ་བ་གླུ་གར་རོལ་མོ་ལ་དགའ་རྒྱུ་རེད། དེ་ལྟ་བུ་ཐམས་ཅད་བག་ཡོད་པ་བྱེད་དེ་མི་དགའ་བའི་གཉེན་པོ་བསྟེན་པ་དགོས། དད་པ་དང་གུས་པ་བླ་མ་དང་དཀོན་མཆོག་ལ་སྐྱེས་ནའང་རྐྱེན་གཞན་ཞིག་གིས་དད་ལོག་སྐྱེ་སླ་བ་ཡིན་པས་ན། དམ་པའི་ཆོས་གོ་བ་དེ་དག་ཐམས་ཅད་སེམས་ལ་འདྲིས་ཏེ། ཡང་ཆོས་མང་པོ་ཐོས་ནས་ག་ན་ཡིན་ན་དེ་མང་པོ་གསུངས་བསྡད་དུས་རྩ་བ་ཡོད་ས་མ་རེད་བསམ་པ་དང༌། བླ་མ་མང་པོ་བསྟེན་ནས་ཐམས་ཅད་ཅིག་སྐྱོན་མང་པོ་མཐོང་དད་གུས་མི་སྐྱེ་བ་དེ་ལྟ་བུ་མི་དགོས། འཇིག་རྟེན་འཁྲུལ་པའི་སྣང་བ་གཟུང་འཛིན་འདི་རྩད་ནས་བཅད་དཀའ་བ་ཡིན་པས་ན། བདེན་མེད་སྟོང་པ་ཉིད་ཀྱི་ལྟ་བ་ཡང་དག་པ་ཞིག་རྒྱུད་ལ་སྐྱེ་དགོས། སྡིག་པའི་གྲོགས་པོ་དང་ལྷན་དུ་བསྡད་ན་དེས་སྲོག་གཅོད་པ་དང༌། རྣམ་གཡེང་འདུ་འཛི་བྱས་པ་དང༌། ཆང་དང་བུད་མེད་ལ་སོགས་པ་ལོག་པའི་སྤྱོད་པ་རྒྱུད་ལ་འགོ་པ་ཡིན་པས་ན་སྡིག་པ་བྱེད་པའི་མི་དང་ལྷན་ཅིག་ཏུ་མི་འགྲོགས་དེ་ལྟ་བུ་དགོས་པ་ཡིན། (85) ནང་པའི་ཁོངས་ཆུད་སྐྱབས་འགྲོ་རྣམ་དྲུག་ནི། །སངས་རྒྱས་སྐུ་གསུམ་བསྒྲུབ་བྱར་སྐྱབས་འགྲོ་ཞིང༌། ། ཐེག་གསུམ་ཆོས་ལ་ལམ་དུ་སྐྱབས་སུ་འགྲོ། །ཉན་རང་བྱང་སེམས་གྲོགས་སུ་སྐྱབས་འགྲོ་ཞིང༌། ། མཁས་གྲུབ་བླ་མ་བསྟེན་པར་སྐྱབས་སུ་འགྲོ། །ཡི་དམ་ལྷ་ཚོགས་དངོས་གྲུབ་སྐྱབས་འགྲོ་ཞིང༌། ། ཡེ་ཤེས་མཁའ་འགྲོ་བྱིན་རླབས་སྐྱབས་འགྲོ་བ། །འདི་དག་དང་པོ་སྔོན་འགྲོའི་ཆོས་ལ་གཅེས། ། ཞེས་པ་ནང་པ་སངས་རྒྱས་པའི་ཁོངས་སུ་ཆུད་པ་འགྱུར་བའི་སྐྱབས་འགྲོ་རྣམ་པ་དྲུག་ཡོད། སྐྱབས་འགྲོ་རྣམ་པ་དྲུག་གང་ཡིན་ཟེར་ན། སྐྱབས་ཐམས་ཅད་ཀྱི་མཐར་ཐུག་འདི་སངས་རྒྱས་སྐུ་གསུམ་རེད། སངས་རྒྱས་ཆོས་སྐུ་ཟེར་ན་སངས་རྒྱས་ཀྱི་ཐུགས་རེད། ལོངས་སྐུ་ཟེར་ན་སངས་རྒྱས་ཀྱི་ཐུགས་སྟོབས་བཅུ། མི་འཇིགས་པ་བཞི། མ་འདྲེས་པ་བཅོ་བརྒྱད། མཚན་བཟང་པོ་སུམ་ཅུ་རྩ་གཉིས། དཔེ་བྱད་བཟང་པོས་བརྒྱན་པ་དེ་རེད། སྤྲུལ་པའི་སྐུ་ཡིན་ན་སེམས་ཅན་ཐམས་ཅད་ལ་ཕན་པ་དང་བདེ་བ་ཡོད་རྒྱུ་རེད་དུས། དེ་སངས་རྒྱས་སྐུ་གསུམ་གྱི་གོ་འཕང་དེ་སྒྲུབ་ཤེས་ན་རང་སེམས་བདེ་གཤེགས་སྙིང་པོ་དེའི་ནང་དུ་ཚང་གི་རེད། ཚང་ནའང་ད་ལྟ་བདེ་གཤེགས་སྙིང་པོ་སྒྲིབ་པས་བསྒྲིབས་ཡོད་དུས་སངས་རྒྱས་སྐུ་གསུམ་ལ་སྐྱབས་འཚོལ་ན། སངས་རྒྱས་ཀྱི་བྱིན་རླབས་ཀྱིས་རང་གནས་ལུགས་རྡོ་རྗེ་སྐྱབས་འགྲོ་རང་ལ་ཡོད་པ་ངོ་ཤེས་པ་ཡིན་པས་ན་དེ་སངས་རྒྱས་སྐུ་གསུམ་དེ་བསྒྲུབ་བྱ་མཐར་ཐུག །དཔེར་ན་འདི་ནས་རྒྱ་གར་ལྟ་བུ་ཞིག་འགྲོ་དགོས་ན། ལུང་པ་ག་ན་འགྲོ་དགོས་ན་དེའི་དམིགས་ཡུལ་ཞིག་ཡོད་རྒྱུ་རེད་དུས། དཔེ་དེ་བཞིན་དུ་དམ་པའི་ཆོས་ལ་བརྩོན་པར་གྱུར་པ་འདི་སངས་རྒྱས་སྐུ་གསུམ་གྱི་གོ་འཕང་ཡིན་པ་ཤེས་ཏེ་དེ་ལ་གུས་པ་བྱེད་དགོས། ཉན་ཐོས་རང་རྒྱལ་བྱང་ཆུབ་སེམས་དཔའི་ཐེག་པ་གསུམ་པོ་འདིའི་ལམ་ལ་མ་བརྩོན་ནས་སངས་རྒྱས་གོ་འཕང་དེ་འཐོབ་ཤེས་རྒྱུ་མ་རེད། དཔེར་ན་འགྲོ་ས་ལམ་ག་ལྟ་བུ་འགྲོ་བའི་ཆོས་ལུང་གི་ཆོས་སྡེ་སྣོད་གསུམ་དང། རྟོགས་པའི་ཆོས་བསླབ་པ་གསུམ་ལ་དུས་རྟག་ཏུ་ཐོས་བསམ་སྒོམ་གསུམ་གྱིས་རྒྱུད་ལ་སྦྱོར་ཏེ་ཉམས་སུ་ལེན་དགོས། ལམ་ཐག་རིང་པོ་འགྲོ་བར་འགྱུར་བ་དེ་ལ་སྐྱེལ་མ་དང་རོགས་རམ་ཡག་པོ་མེད་ན་དགྲ་དང་རྐུན་མ་འབྱུང་བཞིའི་གནོད་འཚེ་འོང་རྒྱུ་རེད་དུས། དེ་ཕྱིར་ན་ཐེག་དམན་ཉན་རང་གི་དགེ་འདུན། ཐེག་ཆེན་བྱང་ཆུབ་སེམས་དཔའི་དགེ་འདུན་ཐམས་ཅད་ཐར་པ་སྒྲུབ་པའི་གྲོགས་ནང་གི་སྤུན་མཆེད་ལྟ་བུ་ཡིན་པས་ན། དེ་ལ་བརྩེ་གདུང་རྒྱུན་མི་ཆད་པས་སྐྱབས་སུ་འགྲོ་བ་འདི་དཀོན་མཆོག་གསུམ་པོ་ལ་སྐྱབས་སུ་འགྲོ་བའི་མན་ངག་ཐུན་མོང་མ་ཡིན་པ་དེ་སུས་བསྟན་གྱི་རེད་ཟེར་ན། མཁས་གྲུབ་གཉིས་ལྡན་པའི་བླ་མ་ཞིག་བསྟེན་ན། དེས་སྐྱབས་འགྲོའི་གདམས་ངག་འདི་བསྟན། བླ་མའི་ཡོན་ཏན་འདི་རང་ལ་འགོ་འོང་རེད། དེ་ཕྱིར་ན་དེ་ལ་བསྟེན་ཏེ་བླ་མ་ལ་སྐྱབས་སུ་འགྲོ་དགོས། བླ་མ་འདི་སྤྲུལ་པའི་སྐུའི་རྣམ་པ་བཞུགས་ཡོད་རེད་དེ། བླ་མ་དེས་དབང་སྐུར་འོང་དུས་ཡི་དམ་ཞི་ཁྲོ་རབ་འབྱམས་ཀྱི་སྐུར་བཞེངས་ཏེ་དབང་སྐུར་གྱི་རེད། དེ་ལྟ་བུ་ཡི་དམ་དེ་ལ་བསྟེན་ཏེ་མཆོག་དང་ཐུན་མོང་གི་དངོས་གྲུབ་བསྒྲུབ་པར་བྱ་བའི་ཕྱིར་དུ་བསྙེན་པ་དང་སྒྲུབ་པའི་སྒོ་ནས་ཡི་དམ་ལ་སྐྱབས་སུ་འགྲོ། གསང་སྔགས་རྡོ་རྗེ་ཐེག་པའི་ས་ལམ་གྱི་ཡོན་ཏན་རྒྱུད་ལ་སྐྱེ་དགོས་ན་གྲོགས་དཔའ་བོ་དང་མཁའ་འགྲོ་མེད་ན་སྐྱེ་ཐུབ་ཀྱི་མ་རེད། ཡེ་ཤེས་ཀྱི་མཁའ་འགྲོའི་ཚོགས་ཐམས་ཅད་ཤེས་ན་བྱིན་རླབས་དང་ཕྲིན་ལས་མྱུར་དུ་ཡོད་རྒྱུ་རེད་བསམ་སྟེ་སྐྱབས་སུ་འགྲོ་བར་བྱེད་ན། འདི་དག་དང་པོའི་སྔོན་འགྲོ་ཟེར། སྔོན་འགྲོ་ཐམས་ཅད་ཀྱི་ཐོག་མ་ཡིན། ནང་པ་སངས་རྒྱས་པའི་སྒོ་ལ་འཇུག་པ་ལ་སྐྱབས་འགྲོ་མཚན་ཉིད་པ་ཞིག་མ་ཤེས་ན་ནང་པ་སངས་རྒྱས་པའི་གྲལ་དུ་ཚུད་རྒྱུ་མ་རེད་དུས། དང་པོའི་དུས་སུ་སྔོན་འགྲོའི་ཆོས་འདི་ལྟ་བུ་རྒྱུད་ལ་སྐྱེ་དགོས་པ་ཡིན། སྐྱབས་སུ་འགྲོ་བ་རྒྱུད་ལ་བརྟན་པར་བྱེད་པའི་ཐབས་ལ་དད་པ་ཡོད་དགོས་རེད། (86) དད་ཅན་རྣམས་ཀྱི་ངོ་ཤེས་རྣམ་དྲུག་ནི། །འགྲོ་ངོ་ཤེས་པས་རང་དོན་ཆོས་སུ་ཆུག །འབོར་ངོ་ཤེས་པས་འཁྲུལ་སྣང་ཞེན་ཆགས་སྐྱུངས། །ཉན་ངོ་ཤེས་པས་བླ་མའི་གདམས་ངག་ཉོན། ། སྤོང་ངོ་ཤེས་པས་སྒོ་གསུམ་སྡིག་པ་སྤོངས། །སྤྱོད་ངོ་ཤེས་པས་ཟབ་དོན་ཆོས་ལ་སྤྱོད། ། ལྟ་ངོ་ཤེས་པས་སེམས་ཉིད་དོན་ལ་ལྟོས། །དེ་ལྟར་བྱས་ན་ཡང་དག་དོན་ལ་ཉེ། ། གསུངས་དུས། ད་དེ་དཀོན་མཆོག་གསུམ་པོ་སྐྱབས་སུ་འགྲོ་བའི་ཡིད་ཆེས་ཀྱི་དད་པ་སྙིང་ཐག་པ་ཅན་ཞིག་ཡོད་ན། དེས་སྐྱོན་དང་ཡོན་ཏན་ངོ་ཤེས་རྒྱུ་རྣམ་པ་དྲུག་ཡོད། གང་རེད་ཟེར་ན། རང་གཞན་སེམས་ཅན་ཐམས་ཅད་སྐྱེས་ནས་བཟུང་ཁམས་གསུམ་འཁོར་བ་མཐའ་མེད་དུ་འགྲོ་བ་དང༌། འཆི་བའི་དབང་དུ་འགྲོ་ངེས་པ་ཤེས་པ་ཡིན། ད་ལྟ་ལུས་ལ་ན་ཚ་སེམས་ལ་སྡུག་བསྔལ་མེད་པའི་སྐབས་སུ་རང་དོན་དུ་དམ་པའི་ཆོས་ཇི་ལྟར་ནུས་པ་ཞིག་བསྒྲུབ་དགོས་པ་ཡིན། ཚེ་འདིའི་བདེ་སྐྱིད་ལོངས་སྤྱོད་ནོར་དང་འབྱོར་པ་གཉེན་གྲོགས་སྤུན་ཟླ་ལ་སོགས་པ་ཇི་ལྟར་ཡོད་ན་ཡང་འཆི་བ་ཐོག་ཏུ་འབབ་པའི་ཚེ་ན། མར་གྱི་དཀྱིལ་ནས་སྤུ་བཏོན་པ་བཞིན་དུ་རང་གི་ལུས་ཀྱང་ཤུལ་དུ་བཞག་ནས་འགྲོ་དགོས་པ་འབོར་བཞག་རྒྱུ་མ་གཏོགས་རྟག་ཏུ་བརྟན་རྒྱུ་ཡོད་རྒྱུ་མ་རེད་དུས། འབོར་ངོ་ཤེས་པས་འཇིག་རྟེན་ཚེ་འདིའི་འཁྲུལ་སྣང་གི་ཞེན་ཆགས་ཐམས་ཅད་མི་གཙང་བ་བཞིན་དུ་བསྐྱུང་སྟེ་འབོར་དགོས། དམ་པའི་ཆོས་ཚུལ་བཞིན་དུ་ཉན་ན་ཤོ་ལོ་ཀ་གཅིག་ཉན་ནའང་བླ་མས་གང་གསུངས་པ་ཐམས་ཅད་གདམས་ངག་མ་གཏོགས་གཏན་ནས་ཡོད་རྒྱུ་མ་རེད་དུས། ཉན་ནས་ཐར་པའི་ལམ་ངོ་ཤེས་པར་འགྱུར་བས་བླ་མའི་གདམས་ངག་རྩེ་གཅིག་ཏུ་ཉན་པར་བྱེད་དགོས་པ་ཡིན། ཉན་པ་དེའི་སྟེང་ནས་བླ་མའི་གདམས་ངག་འདི་ཉམས་སུ་ལེན་པར་འགྱུར་པ་དེ་ལ། སྒོ་ལུས་ངག་ཡིད་གསུམ་གྱི་འཁྲུལ་པའི་སྡིག་པ་དེ་ཕར་སྤང་བའི་ཐབས་རེད་དུས་དེ་སྤོང་ཐུབ་ཀྱང་ཐུབ་རྒྱུ་རེད། སྡིག་པ་ག་ཚོད་ཆེ་ནའང་འདུས་བྱས་ཀྱི་ཆོས་རེད་དུས་བཤིག་མི་ཐུབ་ཡོད་རྒྱུ་མ་རེད་དུས། དེ་ཕྱིར་ན་སྤོང་ངོ་ཤེས་པས་སྒོ་ལུས་ངག་ཡིད་གསུམ་གྱིས་སྡིག་པ་སྤྱད་པ་དེ་སྤོངས། ཆོས་ཚུལ་བཞིན་དུ་སྤྱོད་པར་འགྱུར་པ་དེ་ལ་དྲན་པ་དང་ཤེས་བཞིན་ཡང་དག་པ་དང་ལྡན་པའི་སྤྱོད་པ་དགོས་རྒྱུ་རེད་དུས་སྤྱོད་ངོ་ཤེས་པས། དེའི་ནང་ནས་ཀྱང་ཆོས་ཕུང་བརྒྱད་ཁྲི་བཞི་སྟོང་གི་མཐར་ཐུག་ཟབ་མོའི་དོན་ཡིན་པས་དེ་ལ་རྩེ་གཅིག་ཏུ་སྤྱོད་པར་བྱེད་དགོས། དེ་ནས་ཡིན་ལུགས་ཀྱི་ལྟ་བ་ངོ་ཤེས་པར་འགྱུར་བ་དེ་ལ་སེམས་ཉིད་མ་བཅོས་པའི་གནས་ལུགས་འདི་ངོ་ཤེས་འོང་ན། དེས་སེམས་མ་འཁྲུལ་པ་འདི་ཤེས་རྒྱུ་རེད་དུས་ལྟ་ངོ་ཤེས་པས་སེམས་ཉིད་ཀྱི་དོན་ལ་ལྟོས། དེ་ལྟར་བྱས་ན་ཡང་དག་པ་ཐར་པའི་ལམ་གྱི་དོན་ལ་ཤུགས་ཀྱིས་ཉེ་མི་འགྲོ་བའི་ཐབས་ཡོད་པ་མ་ཡིན་པས་དེ་ལྟར་བརྩོན། (87) སྐལ་བཟང་རྣམས་ཀྱི་གོམས་པའི་གནད་དྲུག་ནི། །གནས་ལུགས་བྱར་མེད་ཡིན་གྱིས་སྤྲོས་མེད་གནད། ། སྒོམ་པ་འོད་གསལ་ཡིན་གྱིས་ཡེང་མེད་གནད། །སྤྱོད་པ་སྒྱུ་མ་ཡིན་གྱིས་བདེན་མེད་གནད། ། འབྲས་བུ་ལྷུན་གྲུབ་ཡིན་གྱིས་རང་ཆས་གནད། །རྐྱེན་ངན་རང་གྲོལ་ཡིན་གྱིས་འཛིན་མེད་གནད། ། བདེ་སྡུག་རང་སེམས་ཡིན་གྱིས་རྩལ་སྦྱོང་གནད། །དེ་དང་ལྡན་ན་མ་བྱས་དོན་ཀུན་འགྲུབ། ། ཅེས་པ་སྟེ། ད་དེ་ལྟ་བུ་བླ་མ་དགེ་བའི་བཤེས་གཉེན་བསྟེན། ཆོས་ལ་བརྩོན་པའི་སྐལ་བ་བཟང་པོ་རྣམས་རྒྱུད་ལ་གོམས་འོང་ན་ཆོས་ཀྱི་གནད་ངོ་ཤེས་དགོས། གང་ཡིན་ཟེར་ན། ཆོས་ཐམས་ཅད་ཀྱི་གནས་ལུགས་སྟོང་པ་ཉིད་ཀྱི་ངོ་བོ་འདི་རྒྱུ་རྐྱེན་གྱིས་གསར་དུ་བྱེད་དགོས་མ་རེད། རང་ལ་ཡེ་ནས་དཔེར་ན་ཏིལ་གྱི་འབྲུ་བཞིན་དེ་ལ་སྣུམ་ཡོད་པ་ཁྱབ་ཡོད་རྒྱུ་རེད། དེ་ཕྱིར་ན་བྱ་བྱེད་ཙབ་ཙུབ་མི་གནང་བ་སྤྲོས་མེད་གཉུག་མའི་དོན་དེ་ལ་རྩེ་གཅིག་ཏུ་བཞག་དགོས་རྒྱུ་རེད། སྟོང་ཉིད་ཀྱི་དོན་མངོན་སུམ་དུ་རྟོགས་སོང་ན། དེ་ལ་གཏི་མུག་ལུང་མ་བསྟན་པ་དང༌། མུན་ནག་འཐོམ་མེ་བ་སྲིད་རྩེའི་ཏིང་ངེ་འཛིན་ལྟ་བུ་མ་རེད་པའི་སྒོམ་པ་འོད་གསལ་བ་ཡིན་གྱིས་ཕྱིར་ན། ཡེང་མེད་ཀྱི་དྲན་པ་ཡིས་གནས་ལུགས་བྱར་མེད་ཀྱི་ངོ་བོ་བལྟས་ན། འོད་གསལ་གྱི་རང་ངོ་ཤེས་ཏེ་ཟག་མེད་ཀྱི་ཆོས་ཐམས་ཅད་དེ་ལས་འབྱུང་རྒྱུ་རེད་དུས་དེ་ལྟ་བུ་གནད། ལུས་ངག་ཡིད་གསུམ་གྱིས་སྤྱོད་པ་བཟང་ངན་གང་བྱས་ན་དེ་ལ་བཟང་པོའི་སྒོ་ནས་མཆོད་སྦྱིན་རྒྱ་ཆེན་པོ་བྱས་པ་ལྟ་བུ། དགེ་བ་རྒྱ་ཆེན་པོ་བསྒྲུབས་པ་ཡིན་ནའང་སྒྱུ་མ་དང་རྨི་ལམ་ལྟ་བུ་མ་གཏོགས། མཆོག་འཛིན་བྱ་བ་ཡུལ་གང་དུ་ཡོད་རྒྱུ་མ་རེད། ལུས་ངག་ཡིད་གསུམ་གྱིས་སྤྱོད་པ་བདེ་སྡུག་གང་བྱས་ན་སྒྱུ་མ་དང་རྨི་ལམ་ལྟ་བུ་ཆགས་མེད་ཞེན་མེད་ཤེས་དགོས། དེ་ལྟར་ལྟ་སྒོམ་སྤྱོད་གསུམ་མཐར་ཕྱིན་ན་འབྲས་བུ་སངས་རྒྱས་ཀྱི་གོ་འཕང་འདི་རང་ལ་ལྷུན་གྱིས་གྲུབ་བསྡད་ཡོད་རེད་མ་གཏོགས་གསར་དུ་འཐོབ་འོང་རྒྱུ་མ་ཡིན་པའི་ཕྱིར་ན༌། རང་ལ་ཡེ་ནས་རང་ཆས་སུ་ལྡན་པའི་གནད་འདི་ཤེས་དགོས་པ་ཡིན། རྐྱེན་ངན་པ་གང་ཞིག་ཐོག་ལ་བབས་སོང་ན་དེ་ལ་གཉེན་པོའི་སྒོ་ནས་ཚུལ་བཞིན་དུ་བསྟེན་ན། སྦྲུལ་གྱི་མདུད་པ་བཞིན་དུ་ཁོ་རང་གིས་ཁོ་རང་གྲོལ་འགྲོ་རྒྱུ་མ་གཏོགས། རྐྱེན་ངན་གྱིས་བར་དུ་གཅོད་ཤེས་རྒྱུ་མ་རེད། རྐྱེན་ངན་བདེན་པ་རུ་བཟུང་ཞེན་ན་དེས་འཁྲུལ་འོང་རྒྱུ་རེད། དེ་ཕྱིར་དེ་ལ་འཛིན་མེད་ཀྱི་གནད་དུ་འཁྱེར་ཤེས་ན། རྐྱེན་ངན་ལམ་དུ་སློང་སྟེ་ཆོས་སྒྲུབ་པའི་གྲོགས་སུ་འགྲོ་བ་ཡིན། བདེ་བ་དང་སྡུག་བསྔལ་ཐམས་ཅད་རང་གི་སེམས་ཀྱི་སྣང་བ་ཙམ་ཞིག་རེད་མ་གཏོགས། དཔེར་ན་མདང་དགོང་གི་རྨི་ལམ་གྱི་ནང་ན་རྒྱལ་སྲིད་ཐོབ་པའི་བདེ་བ་ཞིག་ཐོབ་ན་གཉིད་སད་དུས་གང་ཡང་རྒྱལ་སྲིད་ཐོབ་ཡོད་མ་རེད། མདང་དགོང་རྨི་ལམ་གྱི་ནང་དུ་དགྲ་ཡིས་བསད་འགྲོ་བ་རྨིས་ཡིན་ན་གཉིད་སད་དུས་བསད་ཡོད་མ་རེད་དུས། དཔེ་དེ་ལྟ་བུ་ཚེ་འདིའི་བདེ་སྡུག་ཐམས་ཅད་རང་གི་སེམས་འཁྲུལ་པ་འདིས་མིན་པ་ལ་ཡིན་པ་ཞིག་བཟུང༌། མི་བདེན་པ་ལ་བདེན་པ་བཟུང་བ་རེད་དུས། བདེ་སྡུག་ཐམས་ཅད་ཉམས་ལེན་གྱི་རྩལ་སྦྱོང་གི་གནད་དུ་འགྲོ་བ་ཤེས་ནས་དེ་ལྟར་དུ་བྱེད་ན། ཆེད་དུ་སྐད་གྲགས་ཆེན་པོའི་ལས་ཀ་མ་བྱས་ནའང་རང་གཞན་གྱི་དོན་འབད་མེད་ལྷུན་གྱིས་འགྲུབ་པ་ཡིན། (88) རིགས་པ་དྲུག་གིས་རང་ལ་གྲོས་འདེབས་ནི། །ཚེ་ལ་ངེས་མེད་བརྩོན་འགྲུས་བརྩམ་པར་རིགས། ། འཁོར་བའི་སྡུག་བསྔལ་སྐྱོ་བ་སྐྱེ་བར་རིགས། །འགྲོ་དྲུག་ཚད་མེད་སྙིང་རྗེས་སྐྱོང་བར་རིགས། ། བླ་མའི་མོས་གུས་རྒྱུན་ཆད་མེད་པར་རིགས། །ཟབ་མོའི་གདམས་ངག་ཉམས་སུ་བླངས་པར་རིགས། ། རང་ངོ་ཤེས་དུས་དབེན་པ་བསྟེན་པར་རིགས། །རིགས་པའི་རྗེས་འགྲོ་སྐྱེས་བུའི་མཆོག་རབ་ཡིན། ། རིགས་པ་དྲུག་གསུངས་དུས། རིགས་ཤིང་འཐད་པའི་ལས་ཡིན་པས་རང་གིས་རང་ལ་བསྐུལ་མ་འདེབས་ཀྱི་གྲོས་འདེབས་པར་འགྱུར་བ་ཡིན། གང་རེད་ཟེར་ན། འཇིག་རྟེན་ཚེ་འདིའི་བྱ་བ་ནམ་འཆི་ཆ་མེད། འཆི་རྐྱེན་ངེས་མེད་ཡིན་པའི་ཕྱིར་ན་ཡུད་ཙམ་ཆུ་ཚོད་གཅིག་ལའང་དལ་བར་མི་འདུག་པ་ཐོས་བསམ་སྒོམ་གསུམ་ལ་བརྩོན་འགྲུས་རྩེ་གཅིག་ཏུ་བརྩོན་ན་རིགས་ཤིང་འཐད་པ་ཡིན། ཁམས་གསུམ་འཁོར་བའི་ལས་དང་བྱ་བ་ཅི་ཡོད་ན་སྡུག་བསྔལ་གྱི་རང་བཞིན་མ་གཏོགས། ཡང་ན་སྡུག་བསྔལ་གྱི་རྒྱུ། ཡང་ན་སྡུག་བསྔལ་གྱི་འབྲས་བུ་མ་གཏོགས་མེད་དུས་འཁོར་བའི་ལས་གང་དང་གང་ལ་ཡང་སེམས་མི་དགའ་བ་སྐྱོ་བ་སྐྱེ་བར་རིགས། འགྲོ་བ་རིགས་དྲུག་གི་སེམས་ཅན་འདི་ཐམས་ཅད་ཀྱི་སྡུག་བསྔལ་ལ་བསམ་ན་དམྱལ་བ་ཚ་གྲང༌། ཡི་དྭགས་བཀྲེས་སྐོམ། དུད་འགྲོ་བཀོལ་སྤྱོད། མི་སྐྱེ་རྒ་ན་འཆི། ལྷ་མ་ཡིན་འཐབ་རྩོད། ལྷ་འཕོ་ལྟུང་ལ་སོགས་པའི་ལས་འདི་ལ་དུས་རྟག་ཏུ་སྤྱོད་བཞིན་པ་ཡིན། འགྲོ་བ་སྡུག་བསྔལ་སྤྱོད་པའི་སེམས་ཅན་དེ་ཐམས་ཅད་རང་གི་ཕ་མ་རུ་གྱུར་པ་ཤ་སྟག་ཡིན། དེ་ལ་བཟོད་དུ་མེད་པའི་སྙིང་རྗེས་རྒྱུན་དུ་སྐྱོང་བ་འགྱུར་བར་རིགས། བླ་མ་ལ་མོས་གུས་བྱེད་པ་དེའང་ལན་ཅིག་དང་ཐང་ཅིག་ཙམ་བྱེད་པ་དང༌། སེམས་སྐྱིད་པའི་དུས་སུ་བྱས། སྡུག་བསྔལ་ལ་སོགས་པ་བྱུང་ན་མི་བྱས་པ་མ་ཡིན་པ་ཆུ་བོའི་རྒྱུན་བཞིན་དུ་རྒྱུན་ཆད་མེད་པས་འགྲོ་འདུག་ཉལ་གསུམ་གྱི་སྤྱོད་ལམ་གང་དང་གང་བྱས་ན། བླ་མ་ཡིད་ལྷང་ངེ་བ་འབྲལ་བ་མེད་པའི་སྒོ་ནས་རྩེ་གཅིག་ཏུ་གསོལ་བ་འདེབས་པར་རིགས། ཟབ་མོའི་གདམས་ངག་མང་པོ་ཐོབ་ནའང་དཔེ་ཆའི་ཐོག་ལ་བཞག་བཞག་རྒྱུའི་ཕན་ཐོགས་ཡོད་རྒྱུ་མ་རེད་དུས། རང་གི་རྒྱུད་ཚོད་ལ་སྦྱར་ནས་ཉམས་ལེན་གྱི་དྲོད་རྟགས་འཐོན་པ་ཤིན་ཏུ་བཙའ་བ་རིགས་པ་ཡིན། བླ་མ་དང་གདམས་ངག་གི་བཀའ་དྲིན་ལ་བརྟེན་ཏེ་ཆོས་ཉིད་ཀྱི་རང་ངོ་ཤེས་ན། རང་ངོ་ཤེས་པ་དེ་ཐོག་མར་ངོ་ཤེས་པས་ཕན་རྒྱུ་མ་རེད། རྩལ་རྫོགས་བརྟན་པ་འཐོབ་དགོས་རྒྱུ་རེད། རི་ཁྲོད་དབེན་པའི་གནས་སུ་རྩེ་གཅིག་ཏུ་བརྩོན་པར་བྱས་ན། ཉམས་ལེན་རྩལ་རྫོགས་འོང་རྒྱུ་དེ་ལྟར་བསྟེན་པར་རིགས། རིགས་པ་དེ་དག་རིགས་ཤིང་འཐད་པའི་ལས་ཡིན་པས་ན་དེ་རིགས་དྲུག་གི་རྗེས་སུ་འགྲོ་བ་སྐྱེས་བུ་མཆོག་ཏུ་གྱུར་བ་ཐེག་པ་མཆོག་གི་ལམ་ལ་སྤྱོད་པའི་སྐལ་བ་དང་ལྡན་པ་ཡིན། (89) ཐེག་པའི་དོན་འདུས་ཤེས་པའི་ཆོས་དྲུག་ནི། །ཉོན་མོངས་རང་ག་ཐ་མལ་སྐྱོན་ཤེས་དགོས། ། ཉོན་མོངས་སྤོང་བ་ཉན་རང་ལམ་ཤེས་དགོས། །ཉོན་མོངས་སྦྱོང་བ་རྒྱལ་སྲས་ལམ་ཤེས་དགོས། ། ཉོན་མོངས་བསྒྱུར་བ་གསང་སྔགས་ལམ་ཤེས་དགོས། ། རང་བཞིན་ཡོངས་ཤེས་རང་བྱུང་ཡེ་ཤེས་དགོས། ། བླང་དོར་གྲོལ་བྱ་བཙལ་མེད་ཤེས་པ་དགོས། །དེ་དག་ལྡན་ན་ཉོན་མོངས་གོས་པ་མེད། ། ཅེས་པ་དེ་ལྟ་བུ་ཆོས་འདི་ཤེས་པར་གྱུར་བའི་ཕྱིར་ན། ཐེག་པ་ཐམས་ཅད་ཀྱི་ཉམས་ལེན་དོན་འདུས་འོང་དུས་དེ་ངོ་ཤེས་པར་བྱ་བའི་ཆོས་དྲུག་ཡོད། གང་རེད་ཟེར་ན། ཉོན་མོངས་པ་དུག་ལྔ་པོ་འདི་ལམ་དུ་བསྒྱུར་བ་དང༌། གཉེན་པོ་བསྟེན་པ་ལ་སོགས་པ་གང་ཡང་རང་གིས་རང་དགར་བཞག་བཞག་ནས་བཟུང་སྟེ། དུག་ཅིག་ཡིན་ན་ཡུངས་འབྲུ་ཙམ་ཞིག་ཟོས་བཞག་དང་རང་གི་སྲོག་འཕྲོག་འགྲོ་རྒྱུ་རེད། ཉོན་མོངས་པ་འདི་སྐྱོན་ཐམས་ཅད་ཀྱི་རྒྱུ་ཁམས་གསུམ་གྱི་འཁོར་བའི་རྩ་བ་དགྲ་བོ་ལྟ་བུ་ཡིན་པ་ཤེས་དགོས། ཉོན་མོངས་དེ་དགྲ་བོ་ལྟ་བུ་ཤེས་དུས། ཉན་ཐོས་དང་རང་སངས་རྒྱས་ཀྱི་ལམ་དུ་ཡིན་ན་ཉོན་མོངས་དེ་ལ་གཉེན་པོ་བསྟེན། གཉེན་པོ་དང་ཉོན་མོངས་གཉིས་གཡུལ་སྤྲད་ནས་གཉེན་པོས་ཉོན་མོངས་ཕར་དགྲ་ལྟར་དུ་སྤང་འགྲོ་རྒྱུ་རེད་དུས། དགྲ་ལྟར་དུ་ཉོན་མོངས་སྤོང་བ་ཉན་ཐོས་དང་རང་སངས་རྒྱས་ཀྱི་ལམ་ཡིན་པ་དེ་ངོ་ཤེས་པར་བྱེད་ན་ལས་དང་པོ་པའི་དུས་སུ་གལ་ཆེ་བ་ཡིན། རྒྱལ་སྲས་བྱང་ཆུབ་སེམས་དཔའི་སྤྱོད་པ་ལ་བསླབ་པ་རྣམས་ཀྱིས་ཉོན་མོངས་པ་དེ་དག་ཐམས་ཅད་སྒྱུ་མ་དང་རྨི་ལམ་ལྟ་བུ་སྟོང་པ་ཉིད་ཀྱི་ངོ་བོ་ལ་སྦྱོང་ན། ཉོན་མོངས་དེ་འཁྲུལ་སྣང་གིས་བདེན་པ་བཟུང་བ་མ་གཏོགས་དོན་ལ་རང་མཚན་མེད་པས་ན། ཉོན་མོངས་ཀྱི་འཆིང་བ་རང་སར་གྲོལ་འགྲོ་ལེ་ཡིན། འགྲོ་ཀུན་རྨི་ལམ་སྒྱུ་མ་ལྟ་བུར་རྟོགས་པ་འདི་བྱང་ཆུབ་སེམས་དཔའི་ལམ་ཡིན་པ་ཤེས་དགོས། ཉོན་མོངས་དུག་ལྔ་པོ་འདི་དཔེར་ན་དུག་གི་རང་བཞིན་ཟས་ཤིག་ཡོད་ན་དེ་སྨན་དང་རིག་སྔགས་ཀྱི་ནུས་པ་འདིའི་སྒོ་ནས་བཅུད་ལེན་དུ་བསྒྱུར་བཞག་ན་ཟོས་བཞག་ནའང་ལུས་འཚོ་བའི་རྒྱུ་དང་ལང་ཚོ་རྒྱས་པའི་རྒྱུ་མ་གཏོགས་ཡོད་མ་རེད། དཔེ་དེ་བཞིན་དུ་གསང་སྔགས་རྡོ་རྗེ་ཐེག་པའི་ལམ་གྱིས་ཉོན་མོངས་ལམ་དུ་བྱེད་པ་ཡོད་ན་དེ་དུག་སྨན་དུ་བསྒྱུར་བ་ལྟ་བུ་ཡིན་པས་དེ་དག་ཤེས་དགོས། ཉོན་མོངས་དུག་ལྔའི་རང་ངོ་འདི་ཚུལ་བཞིན་དུ་ཡོངས་སུ་ཤེས་ན། དུག་ལྔའི་ངོ་བོ་ཡེ་ནས་རྒྱལ་བ་རིགས་ལྔའི་ཡེ་ཤེས་ལྔའི་རང་བཞིན་དུ་ཡོད་རྒྱུ་རེད་དུས། ཡེ་ཤེས་ལྔའི་ངོ་བོ་འདི་ཆེད་དུ་གཉེན་པོས་ཚུར་བསྒྱུར་བ་དང་ཚོན་གྱིས་བསྒྱུར་བ་ལྟ་བུ་མ་ཡིན་པ། རང་བྱུང་གི་ཡེ་ཤེས་རང་ཤར་དུ་ཡིན་པ་དེ་ལྟ་བུ་ཤེས་དགོས། དེ་ལྟ་བུ་ཉོན་མོངས་ཀྱི་གདིང་ཡེ་ཤེས་སུ་བསྒྱུར་བའི་གདིང་འཐེབ་ན་ནི་བླང་བྱ་དགེ་བ་དང་དོར་བྱ་སྡིག་པ་ཟེར་ཆེད་དུ་འབད་རྩོལ་མང་པོ་མི་དགོས་པ་བཙལ་མེད་ཀྱི་ངང་ནས་ལམ་རྫོགས་པ་ཤེས་དགོས་པས་དེ་དག་དང་ལྡན་ན། གང་ཟག་གིས་ཉོན་མོངས་པ་དང་པོ་རང་མཚན་དགྲ་ལྟར་དུ་བལྟ་བ་དང༌། དེ་ལ་གཉེན་པོ་བསྟེན་པ་ལ་སོགས་ཐེག་པའི་རིམ་པ་རྣམས་ཀྱི་ལམ་འཁྱེར་རེད། རིམ་པ་བཞིན་དུ་རང་གི་རྒྱུད་ཚོད་དང་སྦྱར་ཏེ་དོན་དུ་ཉོན་མོངས་རང་འགག་གི་གཉེན་པོ་གང་འགྲོ་བ་ཡིན་ན་དེ་ཚུལ་བཞིན་དུ་ཡང་ཡང་རྒྱུད་ལ་བསྟེན། དེ་ནས་ཉོན་མོངས་པའི་སྐྱོན་གྱིས་གོས་པ་མེད་པ་ཡིན། (90) ཆོས་བྱེད་རྣམས་ཀྱི་བློ་སྣ་རྣམ་དྲུག་ནི། །འཁོར་བའི་མཚང་རྟོག་ངན་པའི་སྐྱོན་འཚོལ་འདྲ། ། དེ་ལས་འབྲོས་བློ་དམག་མི་རུ་ལོག་འདྲ། །ཕྱིར་མི་བཟློག་བློ་ཝ་མོ་གལ་ཐར་འདྲ། ། འཁོར་བ་སྤང་བློ་རྗེ་ངན་འཁོར་གཡོག་འདྲ། །འཁྱམས་ཀྱིས་དོགས་བློ་ལམ་ངན་ས་འཚོལ་འདྲ། ། འཁོར་བ་གྲོལ་བློ་ཆབ་རོམ་ཆུར་ཞུ་འདྲ། ། དམ་པའི་ཆོས་བྱེད་པའི་གང་ཟག་རྣམས་ལ་བློ་སྣ་རྣམ་པ་དྲུག་ཡོད། བློ་སྣ་རྣམ་པ་དྲུག་འདི་གང་ཡིན་ཟེར་ན། ཁམས་གསུམ་འཁོར་བ་སྡུག་བསྔལ་གྱི་རང་བཞིན་འཁོར་བའི་བྱ་བ་གང་དང་གང་བྱས་ན་སྐྱོན་དང་མཚང་ཡིན་པ་རྟོག་ནས་དེ་བྱེད་ན། དཔེར་ན་མི་ངན་པ་ཞིག་གི་སྐྱོན་བརྗོད་བྱས་བསྡད་ན། ཁོ་རང་དབང་པོ་མི་མཛེས་པ་ལྟ་བུ་དང༌། གསོག་འཇོག་ཆེ་བ་ལྟ་བུ། རླུང་ཚ་བོ་ལྟ་བུ་ཡོད་ན་དེ་སྐྱོན་འདི་བརྗོད་ན་ཁོ་རང་མཚང་ལ་འཕོག་རྒྱུ་རེད། དེ་ལྟ་བུ་བྱེད་དགོས། ཁམས་གསུམ་འཁོར་བའི་སྡུག་བསྔལ་གྱི་མཚང་དེ་ལས་འབྲོས་འགྲོ་བ་དེ། དཔེར་ན་དམག་མི་༼ཆོས་ཐོག་བཅག་སོང་ན་༽༼བྲོས་སོང་ན་ཞེས་པའི་དོན་༽དམག་མིས་མི་མཐོང་ས་ཞིག་ལ་ཉིན་མི་དལ་མཚན་མི་དལ་དཀའ་ཚེགས་ངལ་དུབ་ཀྱི་སྒོ་ནས་འགྲོ་གང་ཐུབ་ཐུབ་བྱེད་འགྲོ་རྒྱུ་རེད་དེ་ལྟར་དུ་དགོས། ཐར་པའི་ལམ་ལ་ཞུགས་ཚར་ནས་སླར་ཡང་ཕྱིར་མི་ལྡོག་པ་དགོས་ཏེ། དཔེར་ན་ཝ་དེ་གཟུང་བྱེད་ཀྱི་ཐག་པ་བཙུགས་བཞག་ཡོད་ན་དེའི་སྟེང་དུ་ཝ་དེས་འཛིན་བྱེད་ཀྱི་ཐག་པ་ཡིན་པ་ཤེས་དུས་ས་ཕྱོགས་དེ་ནས་འབུད་འགྲོ་རྒྱུ་རེད་དེ་ལྟ་བུ་དགོས། ཁམས་གསུམ་འཁོར་བ་འདི་ཕར་སྤོང་ཐུབ་ན་གང་ཐུབ་ཐུབ་ཅིག་བྱེད་དགོས་མ་གཏོགས། དཔོན་པོ་བཙན་པོ་ཞིག་དང་ཁྲིམས་མང་པོ་གཏོང་མཁན་ལ་གཡོག་པོ་ཞིག་ཡོད་ན་དཔོན་པོའི་ཞབས་ནས་ང་ནམ་ཐར་འོང་བསམ་རྒྱུ་རེད་དུས། དཔེ་དེ་བཞིན་དུ་འཁོར་བའི་སྡུག་བསྔལ་འདི་ལས་ནམ་ཐར་འགྲོ་བསམ་རྒྱུ་དོགས་དགོས། འཁྱམས་ཀྱིས་དོགས་པ་ཟེར་དུས། རང་བཞིན་དོན་མེད་ཀྱི་རྣམ་གཡེང་གི་སྒོ་ནས་འཁྱམས་འགྲོ་བ་དོགས་ཟེར་བ་དེ་གང་ཟག་བློ་ངན་པ་མ་རུངས་པ་ཞིག་ཡོད་ན། རང་ལམ་དུ་མི་འགྲོ་བ་བྱས་ལས་ཀ་གང་བྱས་ན་རང་བཞིན་གྱིས་ལོག་པ་འཚོལ་བ་དང་འདྲ་བ་ཡིན་པས་ན་དེ་ལྟ་བུ་ཤེས་དགོས། ཁམས་གསུམ་འཁོར་བ་སྡུག་བསྔལ་གྱི་ནང་ནས་ནམ་གྲོལ་འགྲོ་བསམ་པའི་བློ་འདི། དཔེར་ན་དཔྱིད་ཀ་ས་གཞི་དྲོད་འཕར་འོང་དུས་ཆབ་རོམ་ཆེ་ཆུང་མེད་པ་ཐམས་ཅད་སྐད་ཅིག་རེ་རེ་ལའང་ཆུ་རུ་རང་བཞིན་གྱིས་ཞུ་འགྲོ་ཡི་ཡོད། དེ་ལྟ་བུ་གྲོལ་བར་བྱེད་དགོས་པ་ཡིན། (91) རྒྱུད་ལ་ཆོས་སྦྱོར་བློ་སྣ་རྣམ་དྲུག་ནི། །འཛིན་བློ་སྦྲང་མ་སྦྲང་རྩིར་འབྱར་བ་འདྲ། ། བསམ་བློ་ས་རྡོའི་ནང་ནས་གསེར་འཚོལ་འདྲ། །རྟོགས་བློ་གསེར་སྦྲམ་ལག་ཏུ་ཐོབ་པ་འདྲ། ། འདྲིས་པར་བསྒོམ་བློ་བྱི་དོར་བྱེད་འདྲ་དང༌། །ཡོན་ཏན་འཕེལ་བློ་དེ་ལ་རྒྱན་དུ་བྱེད། ། མངོན་དུ་གྱུར་བློ་འདོད་དགུ་འབྱུང་འདྲའོ། ། ཞེས་པ་དམ་པའི་ཆོས་རྒྱུད་ལ་སྦྱོར་བར་བྱེད་པའི་ཚེ་ན། ཆོས་ཤིག་རྒྱུད་ལ་སྦྱོར་ཏེ་ཆོས་དང་རང་རྒྱུད་འདྲེས་པའི་སྐབས་ལ་བློ་སྣ་རྣམ་པ་དྲུག་ཡོད། གང་རེད་ཟེར་ན། དམ་པའི་ཆོས་འདི་ཐོས་བསམ་བློ་འཛིན་བྱས་པའི་ཡོན་ཏན་དེ་དག་སླར་བརྗེད་འགྲོ་བསམ་པའི་སྦྱང་བློ་འདི་ནི། དཔེར་ན་སྦྲང་མ་འདི་ཉིད་སྦྲང་རྩི་ཟ་དུས་དེ་སྦྲང་རྩི་འདི་མངར་སོང་བས་ན་ཡང་ནས་ཡང་དུ་ལོངས་པ་ལོན་ན་ག་ཚོད་ལོན་ལོན་བྱས་བཞག་རེད་དུས་དཔེ་དེ་ལྟ་བུ་ཅན་ཞིག་དགོས། བསམ་བློ་དམ་པའི་ཆོས་སྒྲུབ་པ་དང་སྤངས་རྟོགས་ཀྱི་ཡོན་ཏན་སྐྱེ་བ། ས་དང་རྡོའི་ནང་ནས་གསེར་འཚོལ་འགྲོ་དུས་དཀའ་ཚེགས་ངལ་དུབ་གང་འདྲ་ཡིན་ནའང་ཉིན་མི་དལ་མཚན་མི་དལ་འཁྱག་ལྟོགས་ནའང་དེ་བྱེད་རྒྱུ་རེད་དུས། དཔེ་དེ་བཞིན་དུ་དམ་པའི་ཆོས་ཐོས་བསམ་སྒོམ་གསུམ་བྱས་པ་དེ་གསེར་འཚོལ་བ་ལྟ་བུ་དཀའ་ལས་བྱེད་དགོས། དམ་པའི་ཆོས་ཀྱི་ལྟ་སྒོམ་སྤྱོད་གསུམ་གནད་དོན་འདི་རྟོགས་སོང་ན། གསེར་མང་པོ་ལག་ཏུ་ཐོབ་སྟེ་གསེར་གྱི་སྒྲོམ་བུ་ཞིག་ལག་ལ་ཡོད་ན། ང་གང་བྱས་ན་སྤང་གོ་ཆགས་ས་མེད་བསམ་རྒྱུ་དཔའ་གདིང་འདྲ་ཞིག་དང་ང་རྒྱལ་འོང་རྒྱུ་རེད། དེ་ལྟ་བུ་ཆོས་ལ་ངེས་ཤེས་ཡང་ཡང་དུ་བསྐྱེད་པ་ཞིག་དགོས། ཆོས་ལ་ངེས་ཤེས་སྐྱེས་པ་དེ་རང་གི་རྒྱུད་ལ་ཡང་ནས་ཡང་དུ་འདྲིས་ཏེ་དུས་རྟག་པར་མ་བརྗེད་པ་ཞིག་དགོས་དུས། བུད་མེད་ལང་ཚོ་གཞོན་ནུ་རྣམས་ཀྱིས་ཡུད་ཙམ་རེ་སོང་ནའང་རང་གི་གདོང་དེ་བྱི་དོར་བྱེད་པ་བློས་གཏོང་གི་མ་རེད་དུས་དཔེ་དེ་ལྟ་བུ་ཅན་ཞིག་དགོས། དེ་ཐོས་བསམ་སྒོམ་གསུམ་གྱི་ཡོན་ཏན་ཁྱད་པར་ཅན་རྒྱུད་ལ་གོང་ནས་གོང་འཕེལ་བར་བྱེད་པ་དེ་ནི། བློ་དེ་ལ་བུད་མེད་དེ་ཉིད་ཀྱི་ལང་ཚོ་མཛེས་པས་རྒྱན་ཆ་ཐོགས་པ་ལྟ་བུ་རྒྱན་ཆ་སྤུས་རྣམས་གོང་ཆེ་བ་གང་ཡག་དེ་བྱེད་རྒྱུ་རེད། དཔེ་དེ་ལྟ་བུ་ཐོས་བསམ་སྒོམ་གསུམ་གྱི་ནང་ནས་ཡོན་ཏན་གང་གནད་ཆེ་བ་འདྲ་ཞིག་རང་གི་རྒྱུད་ལ་བྱེད་དགོས། ཡོན་ཏན་དེའི་འབྲས་བུ་འདི་མངོན་དུ་གྱུར་སོང་ན་ནོར་བུ་རིན་པོ་ཆེ་གཙུག་གི་ནོར་བུ་ལ་ཡོད་ན་ཟས་དགོས་ཀྱི་དགོས་འདོད་ཐམས་ཅད་འབྱུང་བ་འདྲ་བ་ཡིན་པས་དེ་ལྟར་བསྟེན་པར་བྱེད། (92) ཐེག་ཆེན་ཆོས་ལ་འབྲེལ་བ་དྲུག་ལྡན་ནི། །དངོས་འཛིན་འཇིག་ལ་ལྟ་བ་ཉམས་མྱོང་འབྲེལ། ། སྙོམས་ལས་སེལ་ལ་དད་པ་བརྩོན་འགྲུས་འབྲེལ། །ཐེག་དམན་སྐྱོབ་ལ་ཐབས་དང་ཤེས་རབ་འབྲེལ། ཁོང་ཁྲོ་འབྱིན་ལ་རང་སྐྱོན་གཞན་བདེན་འབྲེལ། །འཕགས་ལམ་བགྲོད་ལ་མོས་གུས་སྙིང་རུས་འབྲེལ། ། གོལ་ས་གཅོད་ལ་ཐོས་བསམ་ཉམས་ལེན་འབྲེལ། །ལེགས་པར་དགོས་ཏེ་ཤིན་ཏུ་དཀོན་པ་སྣང༌། ། ཞེས་པའི་སྒོ་ནས་བསྟན་ཏེ། ཐེག་ཆེན་གྱི་ཆོས་དེ་དང་ཕན་ཚུན་འབྲེལ་སོང་ན་འབྲེལ་བའི་རྟགས་ཡོད་རྒྱུ་རེད་དུས། གང་རེད་ཟེར་ན། རང་གཞན་ཐམས་ཅད་ཀྱི་འཇིག་རྟེན་ཚེ་འདིའི་དངོས་འཛིན་ཐམས་ཅད་འདི་ཕར་མེད་པ་བྱས། བཤིག་པར་བྱས་ནས་འཇིག་དགོས་ནས་བཟུང་སྟེ། མཐའ་བྲལ་དབུ་མའི་ལྟ་བ་འདི་ཉམས་སུ་བླང་ན་རང་བཞིན་གྱི་སྟོང་ཉིད་ཀྱི་དོན་དེ་རྒྱུད་ལ་ཤུགས་ཀྱིས་ཉམས་མྱོང་སྐྱེ་མི་འོང་བའི་ཐབས་ཡོད་རྒྱུ་མ་རེད། རང་བཞིན་གྱི་འཇིག་རྟེན་ཚེ་འདིའི་བྱ་བའི་སོས་དལ་བསྡད་པའི་སྙོམས་ལས་འདི་ཉིད་ཕར་མེད་པ་བྱེད་དགོས་ན། ཐར་པ་དང་ཆོས་ལ་དད་པ་དང༌། ཉིན་མཚན་མི་དལ་བའི་བརྩོན་འགྲུས་འབྲེལ་བ་འདི་ཡང་ནས་ཡང་དུ་བྱེད་དགོས་པ་ཡིན། ཐེག་དམན་ཉན་རང་གི་ལམ་ལྟ་བུ་རང་དོན་ཞི་བདེ་ལ་གོལ་མི་ཁྱེར་བའི་ཐབས་གང་ཡིན་ཟེར་ན། ཐབས་སྙིང་རྗེ་ཆེན་པོ་དང་ཤེས་རབ་སྟོང་པ་ཉིད་ཟུང་འབྲེལ་གྱི་སྒོ་ནས་ཉམས་སུ་ལེན་དགོས། དེ་ནས་རང་གི་རྒྱུད་ལ་ཁོང་ཁྲོ་རྩ་བ་དྲུང་ནས་འབྱིན་པར་བྱེད་པ་དེ་ལ། རང་ལ་ལེ་ལན་ཐམས་ཅད་བློ་སྦྱོང་གི་ནང་ནས་རང་ལ་གདའ་གསུངས་པ་བཞིན་དུ། རང་ལ་སྐྱོན་ཕྲ་མོ་ཡོད་པ་རང་གི་སྐྱོན་འདི་ཡང་ནས་ཡང་དུ་གསུང༌། གཞན་ཕ་རོལ་པོའི་སྐྱོན་མཐོང་ནའང་སྐྱོན་མེད་པའི་བདེན་པའི་ལམ་ལ་བཞག །གཞན་ཁེ་རུ་བཅུག་ན་རང་ཤུགས་ཀྱིས་བཟོད་པ་སྒོམ་ཐུབ་པ་ཡིན། འཕགས་པའི་ལམ་གོང་ནས་གོང་དུ་བགྲོད་པར་བྱེད་པ་དེ་མོས་གུས་དང་སྙིང་རུས་ཟུང་དུ་འཇུག་པ་ཡོད་ན་བྱའི་གཤོག་པ་གཉིས་ཡོད་ན་ནམ་མཁའ་འཕུར་ནུས་པ་ལྟ་བུ་བརྒལ་བར་འགྱུར་པ་ཡིན། ཐར་པའི་ལམ་ཡང་དག་པ་སྒྲུབ་པ་དེ་ལ་གེགས་དང་གོལ་ས་གཅོད་དགོས་ན་ཐོས་པ་ཕྱོགས་མེད་དུ་བྱས་པ་དང༌། བསམ་པས་ལྟ་སྒོམ་སྤྱོད་གསུམ་གྱི་དོན་རང་གི་རྒྱུད་ལ་སྦྱོར་བའི་ཉམས་ལེན་འབྲེལ་བ་ཡིན། དེ་ལྟ་བུའི་དྲུག་པོ་འདི་དགོས་དགོས་རྒྱུ་ཡིན། དེ་རྒྱུད་ལ་སྦྱོར་བའི་གང་ཟག་ཤིན་ཏུ་ནས་ཀྱང་དཀོན་པོ་རེད་འདུག །(93) གོང་ན་མེད་པའི་གདམས་པ་རྣམ་དྲུག་ནི། །གནས་ལུགས་གོ་ན་ཐོས་པ་གོང་ན་མེད། ། རྩ་བ་ཆོད་ན་བསམ་པ་གོང་ན་མེད། །ཡེ་ཤེས་སྐྱེས་ན་ཐབས་ལམ་གོང་ན་མེད། ། ཆོས་ལ་བཀོལ་བཏུབ་བྱིན་རླབས་གོང་ན་མེད། །སྐྱེ་ཤི་མེད་རྟོགས་དངོས་གྲུབ་གོང་ན་མེད། ། ཐོབ་རྒྱུ་མེད་རྟོགས་གདེང་ཚད་གོང་ན་མེད། །དེ་དག་སྦྱོར་ན་སངས་རྒྱས་རང་ལས་འབྱུང༌། ། ཞེས་པ་སྟེ། ད་ལྟ་སྒོམ་གྱི་གདེང་ཚོད་འཐོབ་འོང་ན་དེའི་གོང་དུ་གཞན་མི་དགོས་པའི་གདམས་པ་རྣམ་པ་དྲུག་ཡོད། གང་རེད་ཟེར་ན། ཆོས་ཐམས་ཅད་ཀྱི་གནས་ལུགས་སྟོང་པ་ཉིད་འདི་གོ་སོང་ན་ཐོས་པ་འདི་ལས་ལྷག་ཏུ་སྟོང་ཉིད་རྟོགས་པ་ལས་ལྷག་གོང་གི་ཐོས་བསམ་ཞིག་གང་ལའང་བྱ་བ་མེད། འཁྲུལ་པའི་གཞི་རྩ་ཐམས་ཅད་བཅད་སོང་ནས་བཟུང་སྟེ་དེ་ཐོས་པའི་སྙིང་པོ་བསམ་པ་འདི་དེ་གོང་ན་ཡོད་པ་མ་ཡིན། གནས་ལུགས་མ་བཅོས་པའི་ཡེ་ཤེས་དེ་རང་གི་རྒྱུད་ལ་སྐྱེས་འོང་ན། གསང་སྔགས་རྡོ་རྗེ་ཐེག་པའི་ཐབས་ལམ་ཟེར་རྒྱུ་འདི་གནས་ལུགས་ཀྱི་ཡེ་ཤེས་སྐྱེས་པ་དེའི་གོང་ན་གཞན་དུ་མེད། སྒོ་ལུས་ངག་ཡིད་གསུམ་འདི་ཆོས་ལ་ག་ཚོད་བཀོལ་ཐུབ་ཐུབ་བྱུང་སྟེ། དཔེར་ན་རྟ་སྲབ་ཀྱིས་དུལ་སོང་བ་ལྟ་བུ་ཅན་ཞིག་ཡིན་ན་བླ་མའི་བྱིན་རླབས་དེ་གོང་ན་གཞན་དུ་གང་ཡང་མེད། ཆོས་དབྱིངས་སྐྱེ་བ་མེད་པའི་སྐྱེ་ཤི་མེད་པའི་དོན་འདི་མངོན་སུམ་དུ་རྟོགས་ན། མཆོག་དང་ཐུན་མོང་གི་དངོས་གྲུབ་གོང་ན་ཐོབ་རྒྱུ་མེད། སངས་རྒྱས་རང་གི་སེམས་ལ་རྫོགས་ཡོད་པ་ཤེས་དུས་ཐོབ་རྒྱུ་མེད་པ་རྟོགས་སོང་ན་ལྟ་སྒོམ་གྱི་གདེང་ཚད་གོང་ན་མེད་པ་འགྱུར་བ་ཡིན་པས་དེ་དག་སྦྱོར་ན་སངས་རྒྱས་ཕྱིར་འཚོལ་མི་དགོས་པ་རང་གི་སེམས་ལས་འབྱུང་བ་ཡིན། (94) མཐར་ཕྱིན་བསྒྲུབ་ལ་མ་ཤོར་རྣམ་དྲུག་ནི། །ཟླར་དགའ་གྲོགས་ཀྱི་དབང་དུ་མ་ཤོར་དང༌། ། ངོར་བསྟོད་ཟས་ཀྱི་དབང་དུ་མ་ཤོར་དང༌། །འབྲེལ་འདྲིས་རྣམ་གཡེང་དབང་དུ་མ་ཤོར་དང༌། ། བརྩེ་གདུང་གཉེན་གྱི་དབང་དུ་མ་ཤོར་དང༌། །བཟོ་རིག་བཤེས་གཉེན་དབང་དུ་མ་ཤོར་དང༌། ། གསོག་བྲུན་ནོར་རྫས་དབང་དུ་མ་ཤོར་དང༌། །དེ་ལྟར་དྲུག་ལྡན་ཆོས་ལམ་མཐར་ཕྱིན་འགྱུར། ། གསུངས་དུས། ཆོས་མཐར་ཕྱིན་བྱེད་དམ་པའི་ཆོས་བསྒྲུབ་པ་དེ་ལ་གེགས་དང་གོལ་ས་དབང་དུ་མ་ཤོར་བ་རྣམ་པ་དྲུག་ཡོད། གང་རེད་ཟེར་ན། དེ་རང་ལ་གྲོགས་པོ་མང་པོ་འཚོལ། དེའི་ངོ་སྲུང་གི་དོན་དུ་བྱེད་ལས་མང་པོ་སྒྲུབ་དེ་བྱས་ན་རང་ལ་ཆོས་ཐག་རིང་དུ་ལུས་འགྲོ་རྒྱུ་རེད་དེ་གྲོགས་ཀྱི་དབང་དུ་མ་ཤོར་པ་དང༌། ཕ་རོལ་རྣམས་ཀྱིས་ཁྱེད་མཁས་པ་རེད། གྲུབ་ཐོབ་རེད། མངོན་ཤེས་འདུག་གྲུབ་རྟགས་རེད་ཟེར་དེ་ཡིན་སྣང་ཤར་ཏེ་རང་གིས་ཁ་གསག་བྱེད་མཁན་དེ་དག་ལ་རྙེད་པ་བཀུར་སྟི་གསོལ་རས་མ་ཤོར་བ་དང༌། ཆོས་པ་རི་ཁྲོད་ལ་བསྡད་ན་རི་དྭགས་རྨས་མ་བཞིན་དུ་རང་ཉིད་གཅིག་པུ་བསྡད་དགོས་རྒྱུ་རེད་དུས། སྔར་ངོ་ཤེས་པ་མང་པོ་ཡོད། གྲོགས་པོ་རྙིང་པ་མང་པོ་ཐུག་ན་རྣམ་གཡེང་འདུ་འཛིའི་དབང་དུ་ཤོར་རྒྱུ་རེད་དུས་དེ་མ་ཤོར་བ་དང༌། གཉེན་ལ་བརྩེ་གདུང་ཧ་ཅང་ཆེ་སོང་ན་དེ་དག་བྱམས་སྐྱོང་གི་བྱ་བ་མང་པོས་ཆོས་ལ་བཤོལ་འགྲོ་རྒྱུ་རེད་དུས་དེའི་དབང་དུ་མ་ཤོར་བ། ཆོས་ཡང་དག་པ་ལ་བརྩོན་པར་བྱེད་ནའང་མཚན་ཉིད་དང་ལྡན་པའི་དགེ་བའི་བཤེས་གཉེན་འཚོལ་བ་མ་གཏོགས་ལྷ་འབྲི་བ་ལྟ་བུ་དང༌། སྐུ་བཞེངས་པ་ལྟ་བུ་ལས་ཀ་བཟོ་མང་པོ་ལ་བརྩོན་པར་བྱས་ན་དེའི་དབང་དུ་བྱས་པས་ཚེ་འདིའི་བྱ་བ་ལ་ཤོར་འགྲོ། ནོར་དང་ལོངས་སྤྱོད་གང་ཡོད་པ་དེ་དག་ཐམས་ཅད་མཆོད་སྦྱིན་དུ་མ་རེད་བ། ཕུགས་ནོར་དུ་ཡུན་རིང་པོ་གསོག་བྲུན་སྐབས་སུ་ཡི་དྭགས་ཀྱི་རྒྱུ་སྐྱེད་བྱེད་འགྲོ་རྒྱུ་རེད་དེའི་དབང་དུ་མ་ཤོར་བ། དེ་དྲུག་དང་ལྡན་ན་ཆོས་ཀྱི་ལམ་མཐར་ཕྱིན་པར་འགྱུར་བ་ཡིན། (95) མི་གཞིའི་སྐྱོན་དྲུག་བརྟགས་ཏེ་འདོར་བ་ནི། །རང་འཁྲུག་གཞན་སྨོད་དུག་ལྔ་རགས་པ་དང༌། ། ཅོལ་ཆུང་འདོ་མེད་བློ་སྣ་རགས་པ་དང༌། །དོན་མེད་བྱ་བྱེད་འབྲེལ་འདྲིས་དགའ་བ་དང༌། ། གྱོང་པོ་ཆིག་ཚུགས་བསྐུལ་ཏུ་མི་བཏུབ་དང༌། །མཐོ་འགྲོགས་གསར་ངས་ཕྱི་བཤོལ་ཆེ་བ་དང༌། ། ངན་གཡོ་གྱ་གྱུས་ཞེ་བཞག་ཆེ་བ་རྣམས། །དམ་ཆོས་བསྒྲུབ་ལ་སྐྱོན་ཡོན་བརྟགས་ཏེ་སྤང༌། ། ཞེས་པའི་སྒོ་ནས་གསུངས་དུས། སྤྱིར་སློབ་མ་དམ་པའི་ཆོས་ལ་བསྐུལ་བ་དེ་ལ་མི་གཞི་ཡག་པོ་མེད་ན་མི་གཞིའི་སྐྱོན་དྲུག་ཡོད་དེ། དེ་སྐྱོན་དྲུག་འདི་རང་གི་རྒྱུད་ལ་བྱུང་ངམ་མ་བྱུང་བལྟ། གཉེན་པོས་བཙལ་ཏེ་བསྒོམ་དགོས་པ་ཡིན། གང་ཡིན་ཟེར་ན། རང་རྟག་པར་མི་དང་འཁྲུག་རྩོད་བྱས་བསྡད་ན་བག་ཕེབས་པོ་ཞིག་གཏན་ནས་ཡོང་གི་མ་རེད་དུས་རང་གིས་འཁྲུག་པ་འགྱུར་བ་དང༌། གཞན་ལ་སྐྱོན་བརྗོད་ཁོ་ན་བྱས་ཏེ་དག་སྣང་མེད་ནས་བཟུང་སྟེ་ཉོན་མོངས་པ་དུག་ལྔ་ཇེ་ཆེ་ཇེ་རགས་སུ་འགྲོ་རྒྱུ་ཡིན་པས་དེ་ལྟ་བུ་དང༌། དེ་ནས་ལས་ཀ་མང་པོ་ཞིག་དུས་རྟག་ཏུ་བརྩོན་པར་བྱས་ཏེ་ཅོལ་ཆུང་ཟེར་དུས། སྤྲེའུ་བཞིན་དུ་སེམས་འདི་དྲན་རྒྱུ་མང་པོ་བྱས་ན་རང་གི་དོན་འདི་སྟོར་འགྲོ་རྒྱུ་རེད་དུས་འདོ་མེད་པ་དང༌། བློ་སྣ་དྲན་རྒྱུ་མང་པོ་བྱས་ན་བྱ་བ་གཅིག་མཐར་ཕྱིན་རྒྱུ་མ་རེད་དུས་དེ་མེད་པ་དང༌། འཇིག་རྟེན་ཚེ་འདིའི་བྱ་བའི་དོན་འབྲས་མེད། དམ་པའི་ཆོས་ཀྱི་འབྲས་བུ་མེད་པ་རྣམ་གཡེང་འདུ་འཛི་འབའ་ཞིག་གིས་བྱ་བྱེད་བྱས་པ་དང༌། གྲོགས་པོ་དང་འབྲེལ་འདྲིས་ནང་ཁོངས་ནང་ལ་ངོ་དགའ་བྱད་འཛུམ་ལ་བལྟས་ཏེ་རྣམ་གཡེང་གཡེངས་བ་དང༌། མི་ཧ་ཅང་གྱོང་ཆེ་སྟེ་གཡག་གི་སྒྱིད་ཁུ་འདྲ་རེད་དུས་སུ་ལའང་མཐུན་པོ་འོང་རྒྱུ་མ་རེད་དུས། དེ་ཕྱིར་ན་གྱོང་པོ་ཆིག་ཚུགས་ལས་ཀ་འདི་བྱེད། ཐར་པའི་ལམ་དེ་འདྲ་བྱས་སྒྲུབ་བསྡད་ན་དེ་བཞིན་དུ་བརྩོན་དུ་མི་བཏུབ་པ་དང༌། རང་གོ་ས་མཐོན་པོ་དང་སྙན་གྲགས་ཆེན་པོ་དེ་ལྟ་བུ་དགོས་འདུག་བསམ་རྒྱུ་མཐོ་ས་ལ་འགྲོགས་འགྲོ་བ་དང༌། ཨ་གསར་ཧ་ཅང་ཆེ་ན་རྙིང་པ་ཐམས་ཅད་ཕར་གཡུག་བཏང་གཞུང་མེད་པ་རེད་སོང་ན་དམ་པའི་ཆོས་ཐམས་ཅད་ཕྱི་བཤོལ་འགྲོ་བ་དང༌། གཞན་མགོ་སྐོར་རྒྱུའི་གཡོ་སྒྱུ་མང་པོ་ཡོད་པ་དང་ནི། གནོད་པ་ཞིག་བྱས་ན་ཁ་ནས་མི་སྨྲ་བ་ཁོག་པའི་ནང་དུ་བཞག་བསྡད་པ། དེ་ཡིན་ན་དམ་ཆོས་སྒྲུབ་པའི་སྐྱོན་ཡིན་ཏེ་མི་གཞི་ངན་པའི་སྐྱོན་དེ་རྣམས་རང་གི་རྒྱུད་ལ་བྱུང་ངམ་མ་བྱུང་བལྟ། བྱུང་ན་གཉེན་པོ་བསྟེན་ནས་བརྟགས་ཏེ་སྤང་བར་བྱ་དགོས་པ་ཡིན། (96)   ཀུན་སྤྱོད་སྐལ་བ་ངན་པའི་སྐྱོན་དྲུག་ནི། །བྱས་པ་མི་གཟོ་དྲིན་ལན་ཉེས་ཀྱིས་འཇལ། ། རང་ལ་མི་འཇལ་གཞན་ལ་ཕོད་ཁམ་ཆེ། །འགྱུར་ལྡོག་མང་ཞིང་མི་རྟག་ཁམས་འདུས་ཆེ། ། གདོང་ལྕང་ངོར་དགའ་ཁ་ཞེ་གཉིས་པ་ཅན། །དོན་ལྡན་མི་ཤེས་བློ་མང་གཏམ་ལ་དགའ། ། བྱས་པ་མེད་པར་རེ་བ་ཆེ་བ་རྣམས། །སྐལ་ངན་དམ་ཆོས་ཕྱོགས་མིན་རིང་དུ་སྤང༌། ། ཞེས་པ་སྟེ། མི་གཞི་དམ་པའི་ཆོས་ཀྱི་སྣོད་དུ་མི་རུང་བའི་སྐལ་བ་ངན་པའི་སྐྱོན་དྲུག་ཡོད། གང་རེད་ཟེར་ན། ཕ་ལ་ཕན་པ་བྱས་ནའང༌། ཕན་པའི་ལན་དུ་ཚུར་དྲིན་གཟོ་མི་ཤེས་པ་དང༌། ཕ་དྲིན་ལན་ཡག་པོ་འཇལ་ནའང་དེ་ལ་ཚུར་གནོད་པ་བྱས་ཏེ་ཉེས་པས་འཇལ་བ་དང་ནི། དེ་ནས་རང་གིས་རང་ལ་རང་རྒྱུད་ཀྱི་སྐྱོན་འདི་དྲན་ཤེས་བག་ཡོད་ཀྱི་སྒོ་ནས་མི་ལྟ་བ། གཞན་ཕ་རོལ་པོ་དེ་ལ་སྐྱོན་དང་ཉེས་པ་གང་ཆོག་ཆོག་བལྟ་བའི་ཕོད་ཁམ་ཆེ་བ་དང༌། བློ་རྟག་ཏུ་རིང་ན་དགའ། ཉེ་ན་སྡུག་སྣང་བ་ལྟ་བུ་འགྱུར་ལྡོག་མང་པོ་བྱས་པ་དང་ནི། དུས་རྟག་ཏུ་སེམས་སྦུབས་སུག་དོག་སྟེ་འཁྲུག་མི་དགོས་པའི་དུས་ན་སེམས་ཅོལ་ཆུང་ཆུང་དུ་འགྱུར་བས་ན་མི་རྟག་པ་ཁམས་འདུས་དང༌། གདོང་ལྕང་ངོར་དགའ་གསུངས་དུས། གདོང་པ་གསར་པ་བྱས་ཏེ་ཡང་མི་ཞིག་ཐུག་ན་དེ་དགའ་བ་བྱས། གཉིས་ཐུག་ན་དེ་མ་ཡིན་པ་གཞན་དག་ཞིག་བཤད་དེ་ཁ་དང་ཞེ་གཉིས་མ་མཐུན་ན་དེ་ཆོས་ལ་བཤོལ་འོང་བ་ཡིན། བྱ་བ་དོན་དང་ལྡན་པ་མི་ཤེས་པ་འཇིག་རྟེན་ཚེ་འདིའི་གཏམ་སྨྲ་བ། རྣམ་གཡེང་བྱས་པ། དོན་མེད་ཁོ་ན་དགའ་བར་འགྱུར་བ། ཕ་ལ་དོན་ཆེན་པོ་བྱས་པ་གང་ཡང་མེད་པ་རང་ལ་མང་པོ་ཞིག་འཐོབ་འོང་བསམ་རྒྱུའི་རེ་བ་ཆེ་བ་རྣམས་སྐལ་བ་ངན་པ་དམ་པའི་ཆོས་ལས་ཕྱོགས་པ་ཡིན་པས་ན་དེ་རིང་དུ་སྤང་སྟེ་སྐྱོན་དྲུག་འདི། (97)  མཐར་ཕྱིན་སྐྱོན་ལས་གྲོལ་བའི་ཆོས་དྲུག་ནི། །བློ་བརྟན་རང་རྒྱུད་དགེ་ཞིང་བྱ་བ་ཉུང༌། ། སྙིང་རུས་ཞེ་བཅད་ཆེ་ཞིང་བཟོད་དང་ལྡན། །གཞན་གྱིས་མི་བརྫི་རྐྱེན་གྱིས་འཕྲོག་པ་མེད། ། ཕྱི་ཐག་རྒྱུན་རིང་དད་གུས་ངོ་ལྐོག་མེད། །བློ་བཟང་གྲོས་འདུན་ཆེ་ཞིང་ཐབས་ལ་མཁས། ། གཞན་སྐྱོན་མི་བརྗོད་རང་སྐྱོན་མཚང་ནས་འདོན། །དེ་འདྲའི་སྐྱེས་མཆོག་བྱང་ཆུབ་གཏན་གྱི་གྲོགས། ། གསུངས་པ་བཞིན་དུ་དམ་པའི་ཆོས་མཐར་ཕྱིན་པ་དང་མི་གཞི་ངན་པའི་སྐྱོན་ལས་གྲོལ་བའི་ཆོས་དྲུག་ཡོད། གང་རེད་ཟེར་ན། བློ་བརྟན་པོའི་སྒོ་ནས་འགྱུར་ལྡོག་གཏན་ནས་མེད་པ་དང༌། རང་གི་རྒྱུད་འདི་དམ་པའི་ཆོས་ལ་ཡ་འགྱུར་སླ་བ་གྲོགས་དང་མཐུན་པ་ནི་དགེ་བ་དང༌། འཇིག་རྟེན་ཚེ་འདིའི་བྱ་རྒྱུ་ལས་རྒྱུ་མང་པོ་མི་བྱེད་པ། དམ་པའི་ཆོས་ཐོས་བསམ་སྒོམ་གསུམ་བྱེད་ན་དེ་སྙིང་རུས་སྒོ་ནས་ཚུལ་བཞིན་དུ་བརྩོན་པ་དང༌། ཞེ་ཡིས་དམ་བཅའ་གཅིག་བཏང་ཚར་ནས་བཟུང་སྟེ། དཀའ་ཚེགས་ངལ་དུབ་ག་ཚོད་བྱས་ནའང་དེ་བློས་མི་གཏོང་བའི་ཞེ་བཅད་ཆེ་བ་དང༌། ཆོས་ཀྱི་དོན་དག་ལ་དཀའ་སྤྱད་གང་བྱེད་དགོས་ན་སྡུག་བསྔལ་ཐམས་ཅད་བཟོད་ནུས་པ་ལྡན་པ་དང༌། གཞན་ཕ་རོལ་པོས་དེ་ལ་བར་གཅོད་རྩོམ་ནའང་དེས་དབང་དུ་མི་བརྫི་བ་དང༌། རྐྱེན་བཟང་ངན་གང་གི་སྒོ་ནས་བློ་འགྱུར་ཏེ་དམ་པའི་ཆོས་ལས་འཕྲོག་པ་མེད་པ། སུ་དང་འགྲོགས་ནའང་ཕྱི་ཐག་རྒྱུན་རིང་པོའི་སྒོ་ནས་ལོ་དང་ཟླ་བ་དེ་བཞིན་དུ་ཇེ་ངན་ཇེ་སྡུག་ཏུ་མི་འགྲོ་བ་དང༌། བླ་མ་དང་དཀོན་མཆོག་ལ་དད་པ་དང་གུས་པ་བྱས་ནས་ངོ་ལྐོག་གཏན་ནས་མེད་པ་དང༌། ཐོས་བསམ་སྒོམ་གསུམ་གྱི་བློ་གྲོས་བཟང་པོས་གཏན་གྱི་འདུན་མ་དམ་པའི་ཆོས་ཀྱི་གྲོས་འདུན་ཆེ་ཞིང་གདུལ་བྱ་འདུལ་བའི་ཐབས་ལ་མཁས་པ། གཞན་ཕ་རོལ་པོའི་སྐྱོན་མཐོང་ནའང་དེའི་ཆེད་དུ་དར་འཕྱར་འཕྱར། དུང་འབུད་འབུད་ཆེད་དུ་མི་བརྗོད་པ་རང་གི་སྐྱོན་དང་མཚང་ལ་བལྟ་སྟེ། དེ་ཐམས་ཅད་གཏན་ནས་མེད་པའི་གཉེན་པོའི་ཐབས་རྒྱུད་ལ་བསྟེན་པར་བྱེད་པ་དེ་འདྲ་བའི་སྐྱེས་བུ་མཆོག་འདི་ནི་བྱང་ཆུབ་གོ་འཕང་གཏན་གྱི་གྲོགས་སུ་འཚོལ་བར་བྱེད་པ་ཡིན། (98) ཆོས་བྱེད་རྣམས་ཀྱི་ཕྲག་དོག་སྐྱོན་དྲུག་ནི། །གཞན་ལས་རྙེད་མང་ལོངས་སྤྱོད་འབྱོར་འདོད་དང༌། ། འཁོར་མང་བུ་སློབ་རྒྱས་པར་འདོད་པ་དང༌། །བསོད་ནམས་ཅི་ཆེ་འདུ་བ་མང་འདོད་དང༌། ། སྙན་གྲགས་བ་དན་རྒྱལ་ཁམས་ཁྱབ་འདོད་དང༌། །ཀུན་ལས་རབ་འཕགས་ཆེ་ཁྱད་འདོད་པ་དང༌། ། རང་ལས་གཞན་མིན་གཅིག་ཀྱང་མི་འདོད་པ། །འདི་དག་འདོད་ལྷའི་མེ་ཏོག་མདའ་ཡིས་བཅོམ། ། ཆོས་བྱེད་པ་རྣམས་ལ་ཆོས་ཀྱི་སྐྱོན་དུ་གྱུར་པའི་ཕྲག་དོག་གི་སྐྱོན་གང་རེད་ཟེར་ན། ཕ་རོལ་པོ་གཞན་རང་དང་མཉམ་པ་ཞིག་ཡོད་ན་དེ་བས་རང་རྙེད་པ་མང་པོ་ཞིག་ཐོབ་འདོད་དང༌། ལོངས་སྤྱོད་ཀྱིས་ཕ་རོལ་པོ་དེ་ཟིལ་གྱིས་གནོན་ཐུབ་པ་འདོད་པ་ཡོད་པ་དང༌། འཁོར་ག་ཚོད་ཡིན་ན་མང་དགོས་པ་དེ་གཞན་ཕན་བསམ་པ་བྱང་ཆུབ་ཀྱི་སེམས་མེད་པའི་སྒོ་ནས་བུ་དང་སློབ་མ་མང་པོ་རྒྱས་པར་འདོད་པ། དེའི་ཐད་ལ་ཐོབ་དང་གོ་ས་མངའ་ཐང་གཟི་བརྗིད་སྙན་གྲགས་ལ་སོགས་པ་བསོད་ནམས་ཅི་ཆེ་མང་པོ་ཡོད་པ། མི་མང་པོ་དུས་རྟག་ཏུ་འདུ་ན་བསམ་པ་ཡོད་པ་དང༌། དེ་ནས་རང་གི་སྙན་གྲགས་ཀྱིས་རྒྱལ་ཁམས་ཁྱབ་དགོས་རེད་བསམ་སྙན་གྲགས་ཁོ་ན་སྒྲུབ་པ་དང༌། མི་སུ་ལ་ཡང་མ་མཐུན་པའི་ཀུན་ལས་ཁྱད་པར་དུ་འཕགས་པ་དགོས་བསམ་ཀུན་ལས་རབ་ཏུ་འཕགས་པའི་ཆེ་བའི་ཡོན་ཏན་འདོད་པ། རང་ལས་གཞན་མིན་པ་གཅིག་ཀྱང་གོང་དུ་ཤོར་མི་ཉན་པ་ལྟ་བུ་འདོད་པ་འདི་དག་ནི། འདོད་པའི་ལྷའི་བདུད་དགའ་རབ་དབང་ཕྱུག་གི་མེ་ཏོག་གི་མདའི་དབང་དུ་བསྒྱུར་པ་ཡིན་པས་ན། དམ་པའི་ཆོས་ལས་རྒྱང་རིང་དུ་འགྲོ་བ་ཡིན། (99)  དེ་ལ་རྟགས་དྲུག་འཆར་བའི་མྱུ་གུ་ནི། །བསོད་ནམས་འདུ་འཛི་ཅན་ལ་ཡིད་སྨོན་འདིང༌། ། ཆོས་མཛད་གོང་མ་རྣམས་ལ་ངན་སྐྱོན་བརྗོད། །གཞན་གྱི་ཕུན་ཚོགས་མཐོང་ལ་ཁོང་ཁྲོ་འཁྲུག །བྱམས་སེམས་གཞན་དོན་ཅན་ལ་ཟུར་ཟ་གཏོང༌། །སྒོམ་སྒྲུབ་དངོས་གྲུབ་ཅན་ལ་གཤེ་སྐུར་འདེབས། ། མ་རིག་ལོག་པར་ལྟ་བའི་ཁ་འཛིན་བྱེད། ། ཅེས་པ་སྟེ། གོང་དུ་བཤད་པ་དེ་ལྟ་བུ་བར་ཆད་བདུད་ཀྱི་དབང་དུ་འགྲོ་བའི་རྟགས་དྲུག་གང་རེད་ཟེར་ན། མི་མང་པོ་འཁོར་དུ་འདུ་བ་དང་བྱ་བྱེད་མང་པོ་ལས་ཀ་ཡོད་པ་དེ་ལྟ་བུ་ཞིག་ང་རེད་ན་ཨ་རེ་ཆེ་བསམ་བློ་མ་གཏོགས། ཆོས་རྒྱུད་ལ་སྦྱོར་བ་ལ་རེ་བ་མེད་པ་དང༌། ཆོས་མཛད་གོང་མ་ཐམས་ཅད་མཁས་པ་གྲུབ་པ་བཟང་པོ་བཙུན་པ་ཡོད། དེ་ཐམས་ཅད་རང་གི་མགོ་ལས་ཤོར་དོགས་ཀྱི་སྒོ་ནས་དེ་ལ་སྐྱོན་མང་པོ་བརྗོད་དེ་དུས་རྟག་ཏུ་སྐུར་བ་འདེབས་པ་དང༌། རང་ལས་གཞན་དུ་གྱུར་པ་ཐམས་ཅད་ནོར་ལོངས་སྤྱོད་ཆེ་བ། ཐོབ་གོ་ས་མཐོ་བ། སྙན་པ་གྲགས་པ་ཡོད་ན་དེས་སེམས་གཏན་ནས་མི་དགའ་སྟེ་ཁོང་ཁྲོ་འཁྲུག་པར་འགྱུར་བ་དང༌། བྱམས་སྙིང་རྗེའི་སྒོ་ནས་གཞན་སེམས་ཅན་གྱི་དོན་མཛད་པའི་གང་ཟག་ཐམས་ཅད་ལ་ཟུར་ཟ་གཏོང་སྟེ་དེ་ལ་སྐྱོན་མང་པོ་བྱེད་པ་དང༌། སྒོམ་དང་སྒྲུབ་པའི་སྒོ་ནས་མཆོག་དང་ཐུན་མོང་གི་དངོས་གྲུབ་ཐོབ་སོང་བ་ཡིན་ན་དེ་ལ་ཟོག་པོ་རེད། གཅིག་རེད། གཉིས་རེད། དབང་སྡུད་སྒྲུབ་མཁན་རེད། གཤེ་སྐུར་མང་པོ་འདེབས་པ་དང༌། མ་རིག་ལོག་པར་ལྟ་བ་ལྟ་བ་ངན་པའི་ཁ་འཛིན་བྱེད་དེ་ལྟ་བ་ངན་པའི་རྗེས་སུ་སྤོབས་པར་འགྱུར་བ་ཡིན་པས་དེ་སྤོངས། (100)  དེ་འདྲའི་སྐལ་ངན་བསྟེན་པའི་སྐྱོན་དྲུག་ནི། །མཐོང་བ་ཙམ་གྱིས་ངེས་འབྱུང་དད་པ་འགྲིབ། ། ཐོས་པ་ཙམ་གྱིས་ཐར་པའི་ལམ་དང་རིང༌། །དྲན་པ་ཙམ་གྱིས་འཁོར་བའི་ས་བོན་འདེབས། ། རེག་པ་ཙམ་གྱིས་བྱིན་རླབས་དངོས་གྲུབ་ཡལ། །གཏམ་འདྲེས་ཙམ་གྱིས་དག་སྣང་མོས་གུས་འགྲིབ། ། ཆོས་ཀྱིས་འབྲེལ་ཚད་བདུད་ཀྱིས་བྱིན་བརླབས་པ། །ཤི་བའི་འོག་ཏུ་མནར་མེད་གནས་སུ་འགྲོ། ། དེ་བས་དེ་འདྲའི་སྐལ་ངན་སྤང་བར་གྱིས། ། གོང་དུ་བཤད་པ་མི་གཞི་ངན་པའི་སྐྱོན་ལ་སོགས་པ་དེ་འདྲ་བའི་གྲོགས་པོ་བསྟེན་ན་སྐྱོན་དྲུག་ཡོད་པ་ཡིན། གང་རེད་ཟེར་ན། དེ་དག་ཐམས་ཅད་མཐོང་བ་དང་ཁམས་གསུམ་འཁོར་བ་ལ་ངེས་འབྱུང་ཡིད་ཆེས་ཀྱི་དད་པ་མ་འགྲིབ་སྟེ་ཆུང་དུ་འགྲོ་བ་ཡིན་ལ། དེ་མི་དེའི་བྱ་བ་སྤྱོད་པ་ཐམས་ཅད་ཐོས་པ་ཙམ་དེའི་རྗེས་སུ་སོང་ནས་ཐར་པའི་ལམ་དང་ཐག་རིང་པོ་བྱེད་པ། འདི་དེ་འདྲ་བྱེད་ཀྱི་འདུག་བསམ་སྟེ་སེམས་ལ་དྲན་ནས་རང་གིས་ཀྱང་དེ་ལྟ་བུ་བྱེད་ན་ཁམས་གསུམ་འཁོར་བ་མཐའ་མེད་དུ་འཁྱམ་རྒྱུ་རེད་དུས་ས་བོན་འདེབས་པ་ཡིན། དེ་དང་ལྷན་ཅིག་ཏུ་དགའ་བ་དང་རེག་པ་ཙམ་གྱིས་བྱིན་རླབས་དང་དངོས་གྲུབ་ཐམས་ཅད་འཇའ་ཡལ་བ་ལྟར་དུ་འགྲོ། དེ་ཡིས་ནང་ཕན་ཚུན་སྐད་ཆ་མང་པོ་བཤད་གཏམ་ཁ་བྱེད་ན་དག་སྣང་དང་མོས་གུས་རང་ཤུགས་ཀྱིས་འགྲིབ་པ་དང༌། ཆོས་ཞུས་ཏེ་དེ་ལ་འབྲེལ་བ་ཐོབ་སོང་ན་ཁོ་རང་གི་སྤྱོད་ངན་འདི་རང་ལ་གོས་བདུད་ཀྱིས་བྱིན་གྱིས་བརླབས་ཏེ་ངན་སོང་དུ་འགྲོ་བར་འགྱུར་བ་ཤི་བའི་འོག་ཏུ་མནར་མེད་ཀྱི་གནས་སུ་འགྲོ་བས་ན། དེ་འདྲ་བའི་སྐལ་བ་ངན་པའི་གྲོགས་པོ་རང་གི་སྤྱོད་པ་འདི་གཞན་གྲོགས་པོ་བསྟེན་པ་སྤོང་བར་གྱིས་ཤིག །(101)  ངན་པའི་རྟགས་དྲུག་རང་བཞིན་བསྟན་པ་ནི། །ཆོས་ལ་ལྟ་ཅི་ཐ་མལ་བས་ཀྱང་དམན། ། བསྟན་ཞུགས་ལྟ་ཅི་མ་རབས་བས་ཀྱང་དམན། །ཐེག་ཆེན་ལྟ་ཅི་མུ་སྟེགས་བྱེད་ལས་དམན། ། གསང་སྔགས་ལྟ་ཅི་ལོག་སྲེད་ཅན་ལས་དམན། །ཉམས་ལེན་ལྟ་ཅི་སྡིག་ཅན་རྣམས་ལས་དམན། ། ལྟ་སྒོམ་ལྟ་ཅི་ཆོས་དང་གནམ་ས་བཞིན། །བསྟན་པའི་ཆོམ་རྐུན་ཆོས་ལྟར་བཅོས་པ་སྟེ། ། དད་ལྡན་ལོག་ལམ་ངན་འགྲོར་ཁྲིད་པས་སྤང༌། ། དེ་ལྟ་བུའི་གང་ཟག་སྐལ་བ་ངན་པ་དང་འགྲོགས་ན་ངན་པའི་རྟགས་དྲུག་རང་ལ་འཆར་བ་ཡིན། གང་རེད་ཟེར་ན། དམ་པའི་ཆོས་དང་མཐུན་པ་ལྟ་ཅི་སྟེ། ཆོས་ཆོས་བཞིན་དུ་མ་སྤྱད་ན། ཆོས་དྲེད་གོ་བས་ཁྱེར་བའི་འཁོར་མ་བསྟེན། །ཟེར་མཁན་འདི་རེད་དུས། འཇིག་རྟེན་ཐ་མལ་པ་ཁྱིམ་པ་བས་ཀྱང་དམན་ཏེ་རྒྱུད་ཚོད་ཆོས་ལས་རིང་པ་ཡིན། སངས་རྒྱས་ཀྱི་བསྟན་པའི་སྒོར་ཞུགས་པ་ལྟ་ཅི་སྟེ་མ་རབས་ཏེ་སྡིག་པ་མི་དགེ་བ་སྤྱོད་པ་གདོལ་པ་དང་སྨད་ཚོང༌། བཤན་པ་ལ་སོགས་པ་ནས་ཀྱང་དམན་པ་ཡིན། ཐེག་པ་ཆེན་པོ་དང་ཐག་རིང་པོ་ལྟ་སྨོས་ཅི་དགོས། ཕྱི་རོལ་མུ་སྟེགས་རྣམས་ཀྱང་སྲོག་གཅོད་སྤོང་བ་དང༌། ཚུལ་ཁྲིམས་སྲུང་བ་ལ་སོགས་པ་ཡོད་རྒྱུ་རེད་དུས་དེ་ལས་ཀྱང་དམན་པ་རུ་འགྱུར་བ་ཡིན། གསང་སྔགས་རྡོ་རྗེ་ཐེག་པའི་སྒོ་རུ་ཞུགས་པ་ལྟ་ཅི་འཇིག་རྟེན་ཚེ་འདིའི་ཆགས་སྡང་རྨོངས་གསུམ་གྱི་ལོག་སྲེད་ཅན་ལས་ཀྱང་དམན་པ་ཡིན། ཆོས་ཉམས་ལེན་བྱས་པ་ལྟ་ཅི་དུས་རྒྱུན་དུ་སྲོག་གཅོད་བྱེད་པའི་རྔོན་པ་དང༌། རྒྱ་བོ་སྡིག་རྒན་རྣམས་ལས་ཀྱང་དམན་པ་ཡིན། ལྟ་སྒོམ་སྤྱོད་པའི་ཉམས་ལེན་ལྟ་ཅི་དམ་པའི་ཆོས་དང་གནམ་ས་བཞིན་དུ་རིང་བར་འགྱུར་བ་ཡིན་པས་དེ་ཐམས་ཅད་ནི་སངས་རྒྱས་བསྟན་པའི་ཆོམ་རྐུན་ཡིན། ལྟར་སྣང་ཆོས་ལྟར་དུ་བཅོས་ནའང་དོན་དུ་ཆོས་ལས་ལོག་པར་གྱུར་པ་ཡིན་པས་དད་པ་དང་ལྡན་པའི་གང་ཟག་ཐམས་ཅད་དེ་ལྟ་བུའི་རྗེས་སུ་སོང་ན། ལམ་ངན་པ་དང་ཁྲིད་པ་ཡིན་པས་ན་སྤང་བར་བྱ་བ་ཡིན། 2142.707982(102)  ཡ་བྲལ་དྲུག་གིས་མི་འགྲུབ་བསྟན་པ་ནི། །སེམས་བསྐྱེད་ཡོད་ཀྱང་སྨོན་ལམ་མ་བཏབ་ན། ། གཟུགས་སྐུའི་སྒྲིབ་སྦྱོང་ས་བོན་ཐེབས་མི་འགྱུར། །སྙིང་རྗེ་ཡོད་ཀྱང་རང་འདོད་མ་ཟད་ན། ། ཐེག་ཆེན་གཞན་དོན་སྤྱོད་པའི་གྲལ་མི་ཚུད། །མཐུན་འཇུག་བྱས་ཀྱང་དུས་ལ་མ་བབས་ན། ། གཞན་དོན་མི་འགྲུབ་སླར་ལ་འཕྱར་ཀའི་རྒྱུ། །རི་ཁྲོད་བསྟེན་ཀྱང་བློ་སྣ་མ་ལོག་ན། ། ཆགས་སྡང་མཐུན་འཇུག་འཁྲི་བ་ཆོད་པར་དཀའ། །དད་གུས་མེད་པའི་གསོལ་བ་སྟོང་བཏབ་ཀྱང༌། ། བྱིན་རླབས་རང་བཞིན་ཆར་ཐིགས་གཅིག་མི་འབབ། །མཁྱེན་པ་ཆེ་ཡང་སྤྲོས་ལས་མ་གྲོལ་ན། ། འཁོར་འདས་མི་ཕྱེད་གྲུབ་མཐའི་གཟེབ་ཏུ་བཅིངས། །དེ་ཕྱིར་མན་ངག་ཟུང་དུ་འབྲེལ་བ་གཅེས། ། ཞེས་པ། དེ་ཐབས་ཤེས་ཡ་བྲལ་སོང་ན་དམ་པའི་ཆོས་ཀྱི་འབྲས་བུ་ཚུལ་བཞིན་དུ་རྒྱུད་ལ་འགྲུབ་ཀྱི་མ་རེད། གང་རེད་ཟེར་ན། ཁ་ནས་བྱང་ཆུབ་མཆོག་ཏུ་སེམས་བསྐྱེད་པ་མང་པོ་ཞིག་བརྗོད་ནའང༌། སེམས་མཆོག་བསྐྱེད་པ་མི་གཙོ་སྐྱེས་པ་གཙོ། ། གསུངས་རྒྱུ་རེད་དུས། གཞན་སེམས་ཅན་གྱི་དོན་རྒྱ་ཆེན་པོ་འགྲུབ་པའི་བཟང་པོ་སྤྱོད་པ་ལྟ་བུ་སྨོན་ལམ་ཡང་ནས་ཡང་དུ་མ་བཏབ་ནས་བཟུང༌། སངས་རྒྱས་གཟུགས་ཀྱི་སྐུའི་ཡོན་ཏན་འཐོབ་པའི་སྒྲིབ་པ་སྦྱོང་བྱེད་དང་ས་བོན་ཐེབས་པར་མི་འགྱུར། སྙིང་རྗེ་ཡོད་ཀྱང་བདག་གཅེས་འཛིན་གྱི་འཁྲི་བ་འདི་གཏན་ནས་མ་ཟད་ན་ནི་ཐེག་པ་ཆེན་པོ་གཞན་དོན་གྲུབ་པའི་གྲལ་དུ་མི་ཚུད། འཇིག་རྟེན་དང་མཐུན་འཇུག་བྱས་ཏེ་ཐབས་ག་ཚད་མང་ན་ཡང་འགྲོ་དོན་དུས་ལ་མ་བབས་ན་གཞན་དོན་མི་འགྲུབ་སྟེ། དེའི་ཐབས་མཁས་བྱིས་པ་འདྲ་ཟེར་མཁན་འདི་སླར་ལ་འཕྱར་ཀའི་རྒྱུ་རུ་འགྲོ་བ་ཡིན། རི་ཁྲོད་ཡུན་རིང་པོ་བསྟེན་ཀྱང་ཚེ་འདིའི་བྱ་བ་དང་འཁོར་བ་ལ་བློ་སྣ་མ་ལོག་ན། རི་ཁྲོད་དབེན་པ་བསྡད་བཞིན་ཁྱིམ་ཆུང་སྤོངས་བའི་ཁྱིམ་ཆེན་ཟེར་བ་ལྟ་བུ་ཆགས་སྡང་གི་མཐུན་འཇུག་གི་འཁྲི་བ་དུས་རྟག་ཏུ་ཆོད་པར་དཀའ་བ་ཡིན། དད་གུས་མེད་པའི་སྒོ་ནས་ཁ་ནས་གསོལ་བ་བཏབ་པ་གྲངས་ཀྱི་བསྙེན་པ་གང་ཞིག་བྱས་ནའང་བླ་མའི་བྱིན་རླབས་རང་བཞིན་རྒྱུད་ལ་ཆར་ཐིགས་པ་ཙམ་ཡང་མི་འབབ་པ་ཡིན། མདོ་སྔགས་ཀྱི་མཁྱེན་པ་རྒྱ་ཆེ་ཡང་སྤྲོས་པ་བྲལ་བའི་ཆོས་ཉིད་ཀྱི་དོན་ལ་མ་རྟོགས་ན། འཁོར་བ་སྤང་བྱ་དང་མྱ་ངན་འདས་པ་འཐོབ་བྱ་མི་ནུས་ཏེ། རང་གི་བློས་བཏགས་པའི་གྲུབ་མཐའ་ངན་པའི་གཟེབ་ཏུ་འགྱུར་བ་ཡིན་པས། དེའི་ཕྱིར་ན་མན་ངག་ཐམས་ཅད་ཐབས་ཤེས་ཟུང་དུ་འབྲེལ་བ་ཤིན་ཏུ་གཅེས་པ་ཡིན། (103)  ཆོས་བྱེད་རྣམས་ཀྱི་དགོས་པ་རྣམ་དྲུག་ནི། །འཁོར་བས་སྐྲག་པས་གཤེད་མས་དེད་འདྲ་དང༌། ། དགེ་སྦྱོར་བརྩོན་པས་སོ་ནམ་བྱེད་འདྲ་དང༌། །གཉེན་པོར་འགྲོ་བ་ནད་པ་སྨན་བཞིན་དང༌། ། གཞན་ཕན་ལྷུར་ལེན་བུ་ཆུང་སྐྱོང་འདྲ་དང༌། །རང་རྒྱུད་འདུལ་མཁས་ཀོ་བ་ཉེད་འདྲ་དང༌། ། ངར་འཛིན་དགྲ་གསོད་མི་ཤ་འདོན་འདྲ་སྟེ། །འདི་རྣམས་དགོས་པ་རྟག་ཏུ་རྒྱུད་ལ་བསྟེན། ། ཞེས་པ་ཆོས་བྱེད་པའི་གང་ཟག་རྣམས་ཀྱི་རྒྱུད་ལ་དུས་རྟག་ཏུ་ཡོད་དགོས་པའི་དགོས་པ་དྲུག་ཡོད། གང་རེད་ཟེར་ན། ཁམས་གསུམ་འཁོར་བའི་སྡུག་བསྔལ་འདི་ལ་སྐྲག་ཚར་ནས་དཔེར་ན་བཙོན་པ་ཞིག་བཙོན་ཁང་ནས་ཐར་འོང་ན་དེ་གཤེད་མ་ཡིས་རྗེས་སུ་ཟིན་འདེད་འོང་བསམ་སྟེ། ཐག་རིང་པོ་ཞིག་ལ་མ་སླེབས་བར་བག་ཕེབས་བསྡད་འདོད་ཡོད་རྒྱུ་མ་རེད་དུས། དེ་ལྟ་བུ་ཁམས་གསུམ་འཁོར་བ་ལ་དུས་རྟག་ཏུ་དགྲ་རུ་ལྟ་བ་དང༌། དེ་ནས་ཞིང་པ་རྣམས་ཀྱིས་སོ་ནམ་བྱས་ན་དཀའ་ཚེགས་ངལ་དུབ་ག་ཚོད་བྱས་ན་སོ་ནམ་ལེགས་པར་ཞིག་མ་གྲུབ་བར་དུ་བརྩོན་འགྲུས་འདི་བློས་བཏང་གི་མ་རེད། དེ་བཞིན་དུ་དགེ་སྦྱོར་བརྩོན་ཏེ་ཉམས་དང་རྟོགས་པ་མ་སྐྱེས་ཀྱི་བར་དུ་བརྩོན་འགྲུས་མི་ལྷོད་པ་དགོས་པ་དང༌། ཉོན་མོངས་པ་དང་འཁྲུལ་སྣང་ཐམས་ཅད་ཀྱི་གཉེན་པོ་འགྲོ་བ་སྨན་པ་མཁས་པ་ཞིག་ནད་པ་ལ་ཕན་བྱུང་ན། རླུང་མཁྲིས་བད་ཀན་གང་ཡོད་ན་དེའི་གཉེན་པོ་དེ་དུས་རྟག་ཏུ་ཡང་ནས་ཡང་དུ་བསྟེན། གཏར་བསྲེག་ལ་སོགས་བྱེད་རྒྱུ་རེད་དུས་དཔེ་དེ་བཞིན་དུ་ཤེས་པ་དང༌། གཞན་སེམས་ཅན་གྱི་དོན་དུ་དུས་རྟག་ཏུ་བྱམས་པ་འབའ་ཞིག་ལྷུར་ལེན་པ་འདི། ཕ་མ་ཡིས་བུ་ཆུང་སྐྱོང་བ་ན་བུ་ཆུང་གིས་ལོག་སྒྲུབ་ཐམས་ཅད་བཟོད། རང་གི་སྡུག་བསྔལ་ཐམས་ཅད་དང་དུ་ལེན་བུ་ཆུང་སྐྱོང་རྒྱུ་རེད་དུས། དཔེ་དེ་ལྟ་བུ་བྱེད་པ་དང༌། རང་གི་རྒྱུད་འདི་ཡང་ནས་ཡང་དུ་འདུལ་ཏེ་དྲན་ཤེས་བག་ཡོད་ཀྱིས་འདུལ་བར་བྱེད་པ་སྟེ། དཔེར་ན་ཀོ་བ་ཉེད་མཁས་པས་ཀོ་བ་འདི་དང་པོ་རློན་པ་བྱས། མཉེ་བསྐུ་མང་པོ་བརྫིས་འཕུར་དེ་འདྲ་བྱས། ཀོ་བ་གྱོང་པོ་དེའང་མཉེན་པོ་འགྲོ་བ་རེད་དུས་དེ་ལྟ་བུ་འགྱུར་བ་དང༌། ཁམས་གསུམ་འཁོར་བ་འཁྱམ་བྱེད་ཀྱི་རྩ་བ་གང་རེད་ཟེར་ན་ངར་འཛིན་རེད། ངར་འཛིན་འདི་དགྲ་རུ་བལྟ་སྟེ། དཔེར་ན་དགྲ་རང་གི་སེམས་ལ་བརྣག་པ་ཞིག་གསད་དགོས་ན། ཡང་ནས་ཡང་དུ་ཐབས་གང་དྲག་ཅིག་གི་སྒོ་ནས་དགྲ་བོ་འདིའི་སྙིང་ཟོས་བཞག་ནའང་མི་ཚིམས་པའི་སྒོ་ནས་དགྲ་བོ་ཆམ་ལ་ཕབ་ཐུབ་ཐབས་བྱེད་རྒྱུ་རེད། དེ་རྣམས་དགོས་པ་ཡིན་པས་དུས་རྟག་ཏུ་རྒྱུད་ལ་བསྟེན་པར་བྱ་དགོས་པ་ཡིན། (104) མཐར་ཐུག་དྲུག་གིས་རང་རྒྱུད་གདུལ་བ་ནི། །བཙོན་བུའི་མཐར་ཐུག་ཡུལ་ལ་ཆགས་ཞེན་སྤངས། ། སོ་ནམ་མཐར་ཐུག་དགེ་ལ་བརྩོན་པ་བསྟེན། །གཏན་ཡུལ་མཐར་ཐུག་གནས་ལུགས་ས་འཛིན་མཛོད། ། སྲུང་བའི་མཐར་ཐུག་ངར་འཛིན་གཅེས་འཛིན་བོར། །དགྲ་ཡི་མཐར་ཐུག་དུག་ལྔ་རང་རྒྱུད་ཐུལ། ། ཉམས་ལེན་མཐར་ཐུག་དྲན་པ་ཡེང་མེད་སྐྱོངས། །འདི་དང་ལྡན་ན་དགོས་འདོད་ཡིད་བཞིན་འགྲུབ། ། ཅེས་པ་སྟེ། ཆོས་བྱེད་པ་ནི་མཐར་ཐུག་རྣམ་པ་དྲུག་དང་ལྡན་ན་ཆོས་མཐར་ཕྱིན་རྒྱུ་རེད། གང་རེད་ཟེར་ན། ངེས་འབྱུང་སྐྱོ་ཤས་མཐར་ཐུག་པ་དེ་རང་གི་ཕ་ཡུལ་ལ་གཉེན་ལ་ཆགས་པ་དང་ཞེན་པ་སྤང་ན་གཡེང་བ་དང་འདུ་འཛི་འབྲལ་འགྲོ་རྒྱུ་རེད། སོ་ནམ་གྱི་མཐར་ཐུག་དེ་གང་རེད་ཟེར་ན། ཞིང་པ་རྣམས་སོ་ནམ་བྱས་ན་འཕྲལ་གྱི་ལྟོ་གོས་ཙམ་མ་གཏོགས་ཡོད་རྒྱུ་མ་རེད་དུས། དུས་རྟག་ཏུ་དགེ་བ་ལ་བརྩོན་འགྲུས་རྩེ་གཅིག་ཏུ་བྱེད་པ་དང༌། ཁྱིམ་པ་རྣམས་ཀྱིས་གཏན་གྱི་ཡུལ་བཟུང་བ་ལྟ་བུ་ཡང་ཆོས་ཉིད་ཀྱི་གནས་ལུགས་ཀྱི་རང་བཞིན་དེ་ས་འཛིན་སོང་ན། གཏན་གྱི་ཡུལ་འཁོར་བ་ཕྱིར་ལྡོག་རྒྱུ་མ་རེད་དུས་ས་འཛིན་འབད་པ་དང༌། སྲུང་བའི་མཐར་ཐུག་ངར་འཛིན་གཅེས་འཛིན་འདི་བོར་བ་མ་གཏོགས། སྲུང་འཁོར་དུ་སྒོམ་པ་ལ་སོགས་པས་སྲུང་བ་གནས་སྐབས་ནད་གདོན་མ་གཏོགས་མཐར་ཐུག་བསྲུང་མི་ཐུབ་པས་ན། བདག་གཅེས་འཛིན་གྱི་ངར་འཛིན་བོར་བ་དང༌། དགྲའི་མཐར་ཐུག་པ་དེ་ཉོན་མོངས་པ་དུག་ལྔ་རེད་དུས་དེ་བཏུལ་སོང་ན་ཕྱི་རོལ་གྱི་དགྲ་བོ་གཏན་ནས་བཏུལ་དགོས་རྒྱུ་མ་རེད་དུས། དེ་ཕྱིར་ན་དུག་ལྔ་རང་རྒྱུད་པ་འདུལ་བ་དང༌། ཉམས་ལེན་གྱི་མཐར་ཐུག་དེ་དྲན་པ་ཤེས་བཞིན་གཉིས་དུས་རྟག་ཏུ་ཡེང་པ་མེད་པ་འབྱུང་ན་དེའི་ངང་ནས་གྲོལ་བ་འཐོབ་འགྲོ་རྒྱུ་རེད་དུས། དེ་མཐར་ཐུག་དྲུག་པོ་དང་ལྡན་ན་གནས་སྐབས་ཕན་པ་དང༌། མཐར་ཐུག་བདེ་བའི་དགོས་འདོད་ཐམས་ཅད་ཡིད་བཞིན་དུ་འགྲུབ་པར་འགྱུར་བ་ཡིན། དེ་ལྟར་བསྟེན་པར་བྱའོ། ། (105)  ཆོས་བྱེད་རྣམས་ཀྱི་འཆོར་བའི་ཉེན་དྲུག་ནི། །དད་པ་ཡོད་ཀྱང་ཁེ་གྲགས་མ་སྤངས་ན། ། མཐར་ཐུག་མི་ཆོས་འཆོར་བའི་ཉེན་ཡོད་གཟབ། །དགོན་པ་བསྟེན་ཡང་ཞེ་བཅད་མི་ལྡན་ན། ། མཐར་ཐུག་ཡེང་བར་འཆོར་བའི་ཉེན་ཡོད་གཟབ། །གྲུབ་རྟགས་ཐོན་ཡང་རློམ་སེམས་མ་སྤངས་ན། ། མཐར་ཐུག་བདུད་ཀྱིས་འཁྱེར་བའི་ཉེན་ཡོད་གཟབ། །དམ་ཅན་འདུ་ཡང་སྙིང་རྗེ་མི་ལྡན་ན། ། མཐར་ཐུག་ལས་མཐའ་ལོག་པའི་ཉེན་ཡོད་གཟབ། །དགོངས་པ་མཐོ་ཡང་ཞེན་པ་མ་ལོག་ན། ། མཐར་ཐུག་དྲེད་པོར་འཆོར་བའི་ཉེན་ཡོད་གཟབ། །འགྲོ་དོན་བརྩོན་ཡང་རང་འདོད་ཁྲིས་ཞུགས་ན། ། མཐར་ཐུག་ཟོག་པོར་སོང་བའི་ཉེན་ཡོད་གཟབ། ། ཅེས་གསུངས་པ་སྟེ། དམ་པའི་ཆོས་བྱེད་པ་དེ་ལ་གེགས་དང་གོལ་ས་ལ་འཆོར་བ་སྐྱོན་དྲུག་ཡོད། གང་ཡིན་ཟེར་ན། བླ་མ་དཀོན་མཆོག་ལ་དད་པ་ཡོད་ཀྱང་འཇིག་རྟེན་གྱི་ཁེ་གྲགས་སྒྲུབ་པ་བློས་བཏང་མ་ཕོད་ནས་མཐར་ཐུག་འཇིག་རྟེན་ན་ཐོབ་དང་གོ་ས་སྲིད་ཇུས་མཁས་པ་རུ་འཆོར་བའི་ཉེན་ཡོད་པས་དུས་རྟག་ཏུ་གཟབ་དགོས་པ་ཡིན། རི་ཁྲོད་དབེན་པའི་གནས་སུ་རྟག་ཏུ་བསྟེན་པར་བྱས་ན་ཡང་ཐུན་བཞི་ལ་སོགས་པའི་དགེ་སྦྱོར་གང་བྱེད་པ་ལ་རྣམ་གཡེང་དང་འདུ་འཛི་མེད་པའི་ཞེ་བཅད་དམ་བཅའ་དང་མི་ལྡན་ན། མཐར་ཐུག་རི་ཁྲོད་གནས་སུ་ཕག་ཉལ་བ་བཞིན་དུ་སྐྱིད་ཉལ་བྱེད་པའི་འཆོར་ཡོད་པས་ན་ཡག་པོ་བྱེད་དགོས། ནམ་མཁའ་ནས་འཕུར་བ་དང་རྡོ་ལ་ཞབས་རྗེས་མངོན་ཤེས་ལ་སོགས་པའི་གྲུབ་རྟགས་ཡོད་ཀྱང་ཡོན་ཏན་དེ་རྣམས་ལ་རློམ་སེམས་དང་མཆོག་འཛིན་མ་སྤངས་ན། མཐར་ཐུག་ཚེ་འདིའི་འདུན་མ་འགྲུབ་པའི་རྐྱེན་དུ་འགྱུར་ཏེ་ཟོག་པོ་རུ་འགྱུར་བདུད་ཀྱིས་འཁྱེར་བའི་ཉེན་ཡོད་པས་གཟབ་དགོས་པ་ཡིན། དམ་ཅན་ཆོས་སྐྱོང་ཐམས་ཅད་རང་ལ་ལུས་དང་གྲིབ་མ་བཞིན་དུ་འགྲོགས་ཀྱང༌། བསྟན་པ་སེམས་ཅན་གྱི་དོན་དུ་སྙིང་རྗེའི་བསམ་པ་དང་མི་ལྡན་ན། མཐར་ཐུག་ཆོས་སྐྱོང་རྦད་བསྐུལ་མང་པོ་བྱས་ཏེ་དགྲ་བདུད་ཆམ་ལ་ཕབ་པ་ལ་སོགས་ལས་ངན་མང་པོ་གསོག་སྟེ་ལས་མཐའ་ལོག་པའི་ཉེན་ཡོད་པས་ན་གཟབ། ལྟ་དགོངས་ཀྱི་རྟོགས་པ་མཐོན་པོ་ལ་སླེབས་ཀྱང་འཇིག་རྟེན་ཚེ་འདིའི་ཆོས་ལ་ཞེན་པ་དང༌། ལྟ་བ་ལ་མཆོག་འཛིན་ལ་སོགས་པ་མ་ལོག་ན། མཐར་ཐུག་ཆོས་ཀྱིས་མི་ཐུལ་བའི་དྲེད་པོར་འཆོར་བའི་ཉེན་ཡོད་པས་གཟབ་དགོས་པ་ཡིན། འགྲོ་བ་སེམས་ཅན་གྱི་དོན་དུ་དུས་རྟག་ཏུ་བརྩོན་པར་བྱས་ན་ཡང་ལྟར་སྣང་འཁོར་སློབ་མང་བ་དང༌། ཆོས་སྦྱིན་ལ་སོགས་པ་རྒྱ་ཆེན་པོ་བྱས་ན་ཡང་རང་གིས་གཞན་ཕན་གྱི་བསམ་པ་བཟང་པོ་ཞིག་མ་བྱས་པ་རང་འདོད་རེད་སོང་ན། མཐར་ཐུག་ནོར་ལ་ལོངས་སྤྱོད་བསྡད་པའི་ཟོག་པོ་འཆོར་བའི་ཉེན་ཡོད་པས་གཟབ་པ་ཡིན། (106)  སྒྲིབ་པ་དྲུག་པོ་སྤོང་བའི་དགོས་པ་ནི། །དམ་ཆོས་མི་འཛིན་སྤངས་བའི་སྒྲིབ་པ་ཡིན། ། བདུད་ལས་གང་ཡིན་མི་ཤེས་སྒྲིབ་པ་ཡིན། །བླ་མའི་མོས་གུས་མེད་པ་སྒྲིབ་པ་ཡིན། ། མཆེད་གྲོགས་དག་སྣང་མེད་པ་སྒྲིབ་པ་ཡིན། །ཐེག་མཆོག་ཞུགས་ལ་སྨོད་པ་སྒྲིབ་པ་ཡིན། ། སྒོ་གསུམ་ཉེས་སྤྱོད་གཡོ་སྒྱུ་སྒྲིབ་པ་ཡིན། །དེ་དག་སྤངས་ནས་ཐར་ལམ་བསྒྲུབ་པ་གཅེས། ། ཞེས་པ་འདི་ནི། དམ་པའི་ཆོས་ལྟར་དུ་བཅོས་ན་རང་ཐར་པའི་ལམ་ནས་ཕྱིར་ལོག་བརྒྱབ་སྟེ་བདུད་ཀྱི་ལས་གང་ཡིན་པ་ཤེས་དགོས་ཡིན། དེ་མ་ཤེས་ནས་དམ་པའི་ཆོས་སྒྲིབ་པ་དྲུག་ཡོད་པས་དེ་སྤོང་དགོས་པ་ཡིན་ཏེ། དམ་པའི་ཆོས་ཕྱོགས་མེད་དུ་མི་འཚོལ་བ་ཆོས་ལ་ཆོག་ཤེས་བྱས་ན་དམ་པའི་ཆོས་སྤོང་བའི་སྒྲིབ་པ་ཡིན་པས་ཉེས་པ་ཆེ་ཤོས་དེ་ཡིན། དེ་ནས་རྣམ་གཡེང་དང་འདུ་འཛི་ཁེ་གྲགས་དང་ལོ་འདོད་ལ་སོགས་པ་བདུད་ཀྱི་ལས་མི་ཤེས་པ། དེ་རང་མཚན་སྙན་པ་ཆེན་པོ་དང་འགྲོ་དོན་ཕྲིན་ལས་རྒྱས་བསམ་རློམ་སེམས་ཞུགས་སོང་ན་དེ་ཆོས་ཀྱི་སྒྲིབ་པ་རུ་འགྱུར་པ་ཡིན། རང་གི་བཀའ་དྲིན་ཅན་གྱི་བླ་མ་འདི་ཉིད་སངས་རྒྱས་ཀུན་འདུས་ཀྱི་མོས་གུས་མེད་ན་ཐར་ལམ་བྱང་ཆུབ་ཀྱི་ཡོན་ཏན་གང་ཡང་མི་སྐྱེ་བས་སྒྲིབ་པར་འགྱུར་པ་ཡིན། རྡོ་རྗེ་མཆེད་གྲོགས་ཐམས་ཅད་ལ་སྤུན་དང་ཕ་མ་ལྟ་བུའི་བརྩེ་གདུང་དག་སྣང་ཡང་དག་པ་མེད་དེ་མཆེད་གྲོགས་ལ་ལོག་པར་ལྟ་ན་དམ་ཚིག་ལ་སྐྱོན་དུ་འགྱུར་བས་སྒྲིབ་པ་ཡིན། ཐེག་པ་མཆོག་གི་ལམ་ལ་ཞུགས་པའི་གང་ཟག་མཐོང་ན་འཕྱ་སྨོད་དང༌། ཡ་ག་མང་པོ་སྒྲུབ་པར་བྱས་ན་ཤིན་ཏུ་ཉེས་པ་ཆེ་བས་སྒྲིབ་པ་ཡིན། སྒོ་གསུམ་གྱིས་སྡིག་པ་མི་དགེ་བ་ཉེས་པར་སྤྱོད་དེ་འཇིག་རྟེན་ན་ཉེས་པ་མེད་མདོག་བྱས་ཏེ། ཞི་ཞིང་དུལ་བ་དང་བྱ་བྲལ་ཡིན་པའི་ཚུལ་སྟོན་ན་གཡོ་སྒྱུའི་སྒྲིབ་པ་ཡིན་པས་དེ་དག་སྤངས་ནས་ཐར་ལམ་སྒྲུབ་པ་གཅེས་པ་ཡིན་ནོ། (107) །སྒྲིབ་བྲལ་རིན་ཐང་མཐའ་ཡས་ཆོས་དྲུག་ནི། །ལན་ལ་མི་རེ་སྦྱིན་པ་ཕྱོགས་མེད་གཏོང༌། །སྲིད་པ་མི་གཉེར་ཚུལ་ཁྲིམས་རྣམ་དག་བསྲུང༌། །སེམས་ཅན་མི་གཏོང་བྱམས་དང་སྙིང་རྗེ་སྐྱེ། །དམ་ཆོས་ཤེས་པས་ནམ་ཡང་ངོམས་པ་མེད། །རྙེད་བཀུར་མི་གཉེར་འགྲོ་ལ་ཆོས་རབ་སྟོན། །ཕྱོགས་རིས་མི་བྱེད་ཀུན་ལ་སེམས་བཟང་སྙོམས། །རབ་དགེ་འདི་འདྲའི་སྤྱོད་པ་དམ་པ་ལགས། ། གོང་དུ་བཤད་པའི་སྒྲིབ་པ་ཐམས་ཅད་དང་བྲལ་སོང་སྟེ་ཡོན་ཏན་རིན་ཐང་མཐའ་ཡས་པ་དེ་ནི་ཆོས་དྲུག་ཡོད། གང་རེད་ཟེར་ན། སེམས་ཅན་གཞན་ལ་ཕར་ཕན་པ་བཏགས་ན། རང་ལ་དེའི་ལན་ལ་ཚུར་ཕན་ལན་ཞིག་བྱེད་འོང་བསམ་རྒྱུའི་རེ་བ་མེད་པ་ཕྱོགས་མེད་ཀྱི་སྦྱིན་པ་གཏོང་ན་དེ་སྒྲིབ་པ་དང་བྲལ་བའི་རྟགས་ཡིན། ཚུལ་ཁྲིམས་ཡང་དག་པ་སྡོམ་པ་ཞིག་བསྲུངས་ནས་སྐྱེ་བ་ཕྱི་མ་ལྷ་དང་མིའི་ལུས་ལྟ་བུ་དོན་དུ་མི་གཉེར་བ། རྣམ་མཁྱེན་སངས་རྒྱས་ཀྱི་གོ་འཕང་དོན་དུ་ཚུལ་ཁྲིམས་རྣམ་དག་བསྲུང་བ་དེ་ཉིད་སྒྲིབ་པ་དང་བྲལ་བ་ཡིན། སེམས་ཅན་བློས་མི་གཏོང་བའི་གཞན་ཕན་གྱི་བསམ་པ་བཟང་པོ་དུས་དང་རྣམ་པ་ཀུན་ཏུ་རྒྱུད་ལ་བསྐྱེད། བདེ་བ་དང་ལྡན་འདོད་ཀྱི་བྱམས་པ། སྡུག་བསྔལ་འབྲལ་འདོད་ཀྱི་སྙིང་རྗེ་རྒྱུན་ཆད་མེད་པ་སྐྱེ་ན་དེ་ཐེག་པ་ཆེན་པོའི་ལམ་གྱི་སྒྲིབ་པ་ཉིད་དང་བྲལ་བ་ཡིན། དམ་པའི་ཆོས་ཀྱི་གནད་དོན་ཚུལ་བཞིན་དུ་ཤེས་པས་ཆོས་ཇི་ཙམ་ཐོས་དང་ཇི་ཙམ་མྱོང་ན་ཡང་ངོམས་པ་མེད་པ་མཐའ་ཡས་རྒྱ་མཚོ་ཆེན་པོ་ན་ཆུ་སོང་བ་ལྟ་བུ་བྱེད། དེ་མང་དུ་ཐོས་པ་རྒྱ་མཚོའི་ཕ་རོལ་ཏུ་ཕྱིན་ཏེ་ཆོས་ཀྱི་གནད་རྣམས་ཐམས་ཅད་རྟོགས་པས་ངོམས་པ་མེད་པས་དེ་ཡང་སྒྲིབ་པ་དང་བྲལ་བ་ཡིན། འགྲོ་བ་སེམས་ཅན་གཞན་ལ་ཇི་ལྟ་བུ་ཆོས་ཤིག་བསྟན་ན་རང་ལ་རྙེད་པ་དང་བཀུར་སྟི་ཡོན་དང་འབུལ་ཡ། སྙན་པ་དང་གྲགས་པ་མི་གཉེར་བ་ཆོས་རབ་ཏུ་སྟོན་པར་འགྱུར་བས་སྒྲིབ་པ་དང་བྲལ་བ་ཡིན། རང་ཕྱོགས་དང་གཞན་ཕྱོགས་ཀྱི་ཕྱོགས་རིས་དང་གྲུབ་མཐའི་ཆགས་སྡང་མི་བྱེད་པ་སེམས་ཅན་ཀུན་ལ་སེམས་སྙོམས་པའི་སྒོ་ནས་བཏང་སྙོམས་ཆེན་པོ་བསྒོམ་ན་དེ་སྒྲིབ་པ་དང་བྲལ་བའི་རྟགས་ཡིན་པས། དེ་ལྟ་བུ་སྒྲིབ་པ་བྲལ་བའི་རྟགས་དྲུག་པོ་ཚང་ན་དགེ་བ་ཐམས་ཅད་ཀྱི་ནང་ནས་མཆོག་ཏུ་གྱུར་པའི་སྤྱོད་པ་དམ་པ་ལགས། (108)   ཐེག་ཆེན་བསྟན་པའི་ཡོན་ཏན་རྣམ་དྲུག་ནི། ། 