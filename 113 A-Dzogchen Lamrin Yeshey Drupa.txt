༇ དམ་པའི་ཆོས་ཟབ་མོ་རྫོགས་པ་ཆེན་པོ་འདི་ཉིད་གསན་ནས། དོན་ཟབ་མོ་ཚུལ་བཞིན་དུ་ཉམས་སུ་ལེན་པར་བགྱིའོ་སྙམ་པའི་བསམ་པ་རྒྱ་ཆེ་བ་བྱང་ཆུབ་མཆོག་ཏུ་ཐུགས་སྐྱེད་པ་དང་ཆོས་གསན་པའི་ཀུན་ཏུ་སྤྱོད་པའང་མདོ་རྒྱུད་བསྟན་བཅོས་དྲི་མ་མེད་པ་རྣམས་ལས་ཇི་སྐད་འབྱུང་བ་བཞིན་དུ་ལེགས་པར་གསལ་བཏབ་ཏེ་གསན་པ་གནང་བར་ཞུ། གང་གསན་པར་བྱ་བའི་ཆོས་ཀྱི་རིམ་པ་ནི་པཎ་གྲུབ་ལྔ་བརྒྱའི་གཙུག་རྒྱན་པཎ་ཆེན་བི་མ་མི་ཏྲ་བསམ་བཞིན་དུ་སྐྱེ་བ་བཞེས་པ་འཇམ་དབྱངས་མཁྱེན་བརྩེ་དབང་པོའི་ཀློང་ཆེན་དགོང་པའི་གསང་མཛོད་རྡོ་རྗེའི་ཐོལ་གླུ་མི་ཟད་པ་ཡོད་པའི་ནང་ནས། ན་མོ་གུ་རུ་དྷྰ་ཏུ་ཌྰ་ཀི་ཛྙྰ་ན་ས་ར་ཛ་ཡ་ཡེ།། འོད་གསལ་རང་བཞིན་རྫོགས་པ་ཆེན་པོ་མཁའ་འགྲོ་སྙིང་ཐིག་མ་བུའི་དགོངས་པའི་བཅུད་ཕུར་ཀུན་གཟིགས་འཇམ་པའི་དབྱངས་མཁྱེན་བརྩེའི་དབང་པོའི་རྡོ་རྗེའི་དོ་ཧའི་ས་བཅད་དུ་འགོད་པ་ལ།། དང་པོ་མཚན་སྨོས་པ་ནི། འོད་གསལ་རང་བཞིན་རྫོགས་པ་ཆེན་པོའི་ལམ་གྱི་རིམ་པ་དང་འབྲེལ་བར་རྡོ་རྗེའི་ཐོལ་གླུ་ཡེ་ཤེས་གྲུབ་པ་ཞེས་བྱ་བ། དེའི་ཁྲིད་ཀྱི་རིམ་པ་འཆད་པར་བྱེད་པ་དེ་ལ། སྔོན་འགྲོ དངོས་གཞི། འཕྲོས་དོན་དང་རྣམ་པ་གསུམ་ཡོད་པ་ནང་ནས། ཐོག་མར་དགེ་བ་བཤད་བྱའི་ལམ་གྱི་སྒོ་འབྱེད་པ། བར་དུ་དགེ་བ་ཉམས་སུ་བླང་བྱའི་ལམ་ཡོངས་རྫོགས་འཆད་པ། ཐ་མར་དགེ་བས་ལམ་མཐར་རྒྱས་སུ་བྱ་བའོ། དང་པོ་སྔོན་འགྲོའི་རིམ་པ་དེ་ལའང་བཞི་ལས། ཐོག་མ་ཉིད་དུ་མཆོད་པར་བརྗོད་པ་ཡིན་དུས། དང་པོ་མགུར་གྱི་སྣ་འདྲེན་པ།། ཨ་ཧོ། གཉིས་པ་མཆོད་པར་བརྗོད་པ་ནི། གཟོད་ནས་དྲི་མེད་གཉུག་མའི་ངང་། །འོད་གསལ་སྣང་བཞིའི་རྩལ་རྫོགས་པས། །སྐུ་གསུམ་ལྷུན་གྲུབ་ཆེན་པོའི་ཞལ། །ངེས་དོན་བླ་མར་ཕྱག་འཚལ་ལོ། ཞེས་པ་དེ་ཨ་ཞེས་པ་ནི་ཆོས་ཉིད་སྐྱེ་བ་མེད་པའི་ངོ་བོ་རྗེས་སུ་མཚོན་པར་བྱེད་པ་ཡིན་པའི་ཕྱིར་ན་རྫོགས་པ་ཆེན་པོའི་གནས་ལུགས་ཆོས་སྐུ་ཀ་དག་གི་དོན་མཚོན་པ་དང་ཆོས་ཉིད་སྐྱེ་བ་མེད་པའི་དོན་དུ་སོ་སོ་རང་རིག་པའི་ཡེ་ཤེས་ཀྱིས་མངོན་སུམ་དུ་རྟོགས་པའི་ཚེ་ན་ཟག་མེད་ཀྱི་ཡོན་ཏན་ཐམས་ཅད་མངོན་དུ་གྱུར་བ་དང་། དེ་ལ་འབད་མེད་ལྷུན་གྲུབ་དུ་རྫོགས་བསྡད་ཡོད་པའི་གནས་ལུགས་མཚོན་པར་བྱེད་པ་དེ་ལ་ངོ་མཚར་བའི་ཚིག་གི་ཧོ། ཞེས་རྗེས་སུ་མཚོན་པར་བྱས་ཏེ། དེ་ནས་ཐོག་མ་ཉིད་དུ་བསྟན་བཅོས་བརྩོམ་པ་པོས་མཆོད་པར་བརྗོད། མཆོད་པར་བརྗོད་པ་དེ་ཡི་ཡུལ་གང་ཡིན་ཟེར་ན། སེམས་ཀྱི་ཆོས་ཉིད་བདེ་གཤེགས་སྙིང་པོ་དེ་ཡེ་གཟོད་མའམ་གདོད་མ་ཉིད་ནས་བློ་བུར་གྱི་དྲི་མས་མ་གོས་པ་ངོ་བོ་ཡེ་དག་གི་རང་བཞིན་དེ་ལ་དུས་གསུམ་གྱི་རྟོག་པས་མ་ལྷད་པས། །འདི་ལ་བསལ་བྱ་ཅི་ཡང་མེད། །གཞག་པར་བྱ་བ་ཅུང་ཟད་མེད། །ཡང་དག་ཉིད་ལ་ཡང་དག་ལྟ། །ཡང་དག་མཐོང་ན་རྣམ་པར་གྲོལ། ཞེས་བྱ་བ་ལྟ་བུ་ཡིན་པའི་ཕྱིར་ན་གློ་བུར་གྱི་ལས་དང་ཉོན་མོངས་པའི་དྲི་མ་མེད་པ་ཆོས་ཉིད་གཉུག་མའི་ངང་དེར་ངོ་བོ་ཀ་དག་གི་ཡེ་ཤེས་ལ། གཞི་ངོ་བོ་སྟོང་པ་ཉིད། ལམ་རྒྱུ་མཚན་མ་མེད་པ། འབྲས་བུ་སྨོན་པ་མེད་པ་རྣམ་ཐར་སྒོ་གསུམ་གྱི་བདག་ཉིད་དུ་རྫོགས་པ་ཡིན་ནའང་། བེམ་སྟོང་དང་སྟོང་ཉིད་མེད་དགག་ལྟ་བུ་མ་ཡིན་པར་ཟག་མེད་ཀྱི་ཆོས་ཐམས་ཅད་ཉི་མ་དང་འོད་ཟེར་བཞིན་དུ་ཡེ་ནས་ལྷུན་གྱིས་གྲུབ་པར་གྱུར་པའི་ཕྱིར་ན། དེ་ཆོས་ཉིད་ཀྱི་ངོ་བོ་ཡོད་ན་བློ་བུར་གྱི་ལས་དང་ཉོན་མོངས་པའི་སྒྲིབ་པས་སྟོང་ཏེ་ཟག་མེད་བདེ་བ་ཆེན་པོས་ཁམས་མི་སྟོང་པའི་སེམས་ཉིད་ཡོད་པ་འོད་གསལ་བའི་རང་བཞིན་དེ། འོད་གསལ་གྱི་ངོ་བོ་དེ་ཉིད་མངོན་དུ་བྱེད་པའི་ཚེ་ན་ལམ་ཆོས་ཉིད་མངོན་སུམ་ཉམས་གོང་འཕེལ་རིག་པ་ཚད་ཕེབ་ཆོས་ཉིད་ཟད་པའི་སྣང་བ་བཞི་ཡི་རྩལ་རྫོགས་པར་འགྱུར་པ་དེ་ལ་བརྟེན་ནས་དེའི་དོན་རང་ལ་ཡེ་ནས་གནས་པའི་ངོ་བོ་སྟོང་པ་ཆོས་སྐུ། །རང་བཞིན་གསལ་བ་ལོངས་སྐུ། །ཐུགས་རྗེ་འགགས་མེད་སྤྲུལ་སྐུ་སྟེ། །སྐུ་གསུམ་ཆེན་པོ་མངོན་སུམ་དུ་སྣང་བར་འགྱུར་ཏེ། འབྲས་བུ་ཡེ་རྫོགས་ཀྱི་ཚུལ་དུ་གནས། དེའི་ཕྱིར་ན་དེ་ནས། །གཟོད་ནས་དྲི་མེད་གཉུག་མའི་ངང་། །ཞེས་པ་དེ་གཞི་འོད་གསལ་སྣང་བཞི་རྩལ་རྫོགས་པས། །ཞེས་པས་ལམ། སྐུ་གསུམ་ལྷུན་གྲུབ་ཆེན་པོའི་ཞལ། །ཞེས་པ་འབྲས་བུ་མཚོན་པར་བྱེད་པ་ཡིན་ནའང་རྣམ་པ་སྒྲིབ་པ་དག་མ་དག་དང་ཟག་མེད་ཀྱི་ཡོན་ཏན་སྣང་མི་སྣང་གི་ཁྱད་པར་ཙམ་མ་ཏོག་དོན་དུ་གཞི་ལམ་འབྲས་གསུམ་ཆོས་ཉིད་གཅིག་གི་རང་བཞིན་ལས་གཞན་དུ་གྱུར་བ་མེད་ལ། དེ་ལྟ་བུ་ཆོས་ཉིད་ཀྱི་དོན་དེ་མངོན་སུམ་དུ་རྟོགས་ན་ངེས་པ་དོན་གྱི་བླ་མ་ཞེས་བྱ་བ་དེ་རང་རིག་བདེ་གཤེགས་སྙིང་པོ་ཡིན་པའི་ཕྱིར་ན། བློ་རེ་དོགས་བླ་མ་ཕྱི་རོལ་ན་མི་བཞུགས། །ཞེས་བྱ་བ་དེ་ཡིན་པས་དེ་དོན་དམ་རང་ངོ་ཤེས་པའི་རབ་ལྟ་བ་ཡིན་པས་ཕྱག་གི་སྒོ་གསུམ་གུས་པ་ཆེན་པོས་ཕྱག་འཚལ་ལོ། དོན་དུ་ཆོས་ཉིད་གཉུག་མའི་དགོངས་པ་གཟོད་ནས་འདུ་བྲལ་མེད་པའི་གནས་ལུགས་དེ་ལ་ཕྱག་འཚལ་བྱ་དང་འཚལ་བྱེད་བྲལ་བའི་ཚུལ་གྱིས་ཕྱག་རྣལ་འབྱོར་གྱི་ལུགས་ཀྱིས་འཚལ་ཞེས་བྱ་བ་དེ་ཡིན། དེ་ནས་དེའི་རྗེས་སུ། གསུམ་པ་ནི་ལམ་གྱི་མཐར་ཐུག་ཡིན་ཚུལ་གདམས་པ། །རྒྱལ་བས་ཐེག་པ་སྣ་ཚོགས་པ། །བསྟན་ཀྱང་མཐར་ཐུག་རྫོགས་པ་ཆེའི། །ལམ་གྱི་ངལ་སྟེགས་ཉིད་དོ་ཞེས། །ཟབ་གསང་སྙིང་པོའི་རྒྱུད་ལས་གསུངས། །གསུངས་དུས་ད་ཆོས་ཉིད་མངོན་སུམ་དུ་གྱུར་བ་གདོད་མའི་མགོན་པོ་ཀུན་ཏུ་བཟང་པོ་དེའི་དགོངས་པའི་ཀློང་ན་མངོན་ཏུ་གྱུར་འོང་དུས། ཁམས་གསུམ་སེམས་ཅན་ཐམས་ཅད་དག་པ་ཆོས་ཉིད་ཀྱི་དགོངས་པ་དེ་དང་འདུ་བྲལ་མེད་པ་གནས་ཡོད་ནའང་དེའི་དགོངས་པ་དེ་མངོན་སུམ་དུ་མ་རྟོགས་པས་འཁོར་བ་ལུ་གུ་རྒྱུད་དུ་འཁྱམས་པའི་སེམས་ཅན་ཐམས་ཅད་ལ་ཐུགས་བརྩེ་བ་ཆེན་པོ་སྐྱེས་ཏེ་རང་གི་དགོངས་པ་དེ་མངོན་སུམ་དུ་རྟོགས་པར་བྱ་བའི་ཕྱིར་དུ་ཆོས་བསྟན་པར་བཞེད་པའི་ཚེ་ན། ཆོས་ངེས་དོན་ཁོ་ན་བསྟན་བཞགས་ན་གདུལ་བྱ་སེམས་ཅན་ཐམས་ཅད་དབང་པོ་རབ་འབྲིང་ཐ་གསུམ་དུ་ཡོད་པས་གྲོལ་བར་མི་ནུས་པ་ལ་དགོང་ཏེ་དེ་ནས་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་ཅེས་བྱ་བ་དང་ཉན་ཐོས། རང་རྒྱལ་ཐེག་དམན་དང་། བྱང་ཆུབ་སེམས་དཔའི་ཐེག་པ་ཆེན་པོ་སྟེ་ཐེག་པ་རྣམ་པ་སྣ་ཚོགས་པ་ཞིག་བསྟན་པར་མཛད་པ་རེད། དེ་བསྟན་ནའང་། དཔེར་ན་འཛམ་བུ་གླིང་གི་ཆུ་ཀླུང་མ་ལུས་པ་ཐམས་ཅད་མཐར་ཐུགས་མཐའ་ཡི་རྒྱ་མཚོ་གཅིག་ལ་འགྲོ་རྒྱུ་མ་གཏོགས་ཆུ་གཞན་ལ་འགྲོ་གི་མ་རེད། དཔེ་དེ་བཞིན་དུ་ཐེག་པ་རིམ་པ་དགུ་པོ་དེའི་ལམ་གང་ཞིག་བསྟན་པ་ཡིན་ནའང་དེ་ཉམས་སུ་བླང་ན་མཐར་ཐུག་འོད་གསལ་རྫོགས་པ་ཆེན་པོ་རྟོགས་བྱེད་ཀྱི་ལམ་ཁོ་ནར་གྱུར་བ་མ་གཏོགས་དེ་ལས་གཞན་དུ་གྱུར་བ་མེད་པ་དེའི་ཕྱིར་ན་དེ་ནས་ལམ་གྱི་ངལ་སྟེགས་ཟེར་དུས་ཐག་རིང་པོ་མགྲོན་པོ་ཞིག་རྡོག་ཁྲེས་ཁུར་ཏེ་འོང་ན་དཀའ་ལས་ཁག་འོང་ན་དེ་ངལ་གསོ་ས་ཡི་ངལ་སྟེགས་བདེ་བོ་གཅིག་ཡོད་ན་དེ་ནས་སེམས་བག་ཕེབས་འགྲོ་རྒྱུ་རེད་དུས་དཔེ་དེ་བཞིན་ཐེག་པ་ཆེན་པོ་འབྲིང་ཆུང་ངུ་གསུམ་ཡོད་པའི་ནང་ནས་ཐེག་པ་ཆེན་པོ་དང་འབྲིང་གཉིས་པོ་དེ་དག་གནས་སྐབས་ཀྱི་ངལ་སྟེགས་ཙམ་དུ་ཡིན་དུས་གང་རེད་ཟེར་ན་དཔེར་ན་ཉན་རང་གི་ཐེག་པ་ལྟ་བུ་ཡིན་ན་ཉོན་མོངས་པའི་སྒྲིབ་པ་སྤོང་གི་རེད་དེ་ཤེས་བྱའི་སྒྲིབ་པ་མི་སྤོངས་དུས་དགྲ་བཅོམ་པའི་གོ་འཕང་ཐོབ་ཚར་ནའང་ད་རུང་བྱང་ཆུབ་སེམས་དཔའི་ལམ་ལ་འཇུག་དགོས་པ་དང་བྱང་ཆུབ་སེམས་དཔའི་ལམ་ཡིན་ན་ཉོན་མོངས་པ་དང་ཤེས་བྱའི་སྒྲིབ་པ་གཉིས་ཀ་སྤོང་གི་རེད་དེ་མཐར་ཐུག་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱེད་པ་དེ་ལ་གསང་སྔགས་བླ་ན་མེད་པ་རྡོ་རྗེ་ཐེག་པའི་དབང་བཞི་བའི་ལམ་ལ་མ་ཞུགས་ན་རྫོགས་པ་ཆེན་པོ་མཐར་ཐུགས་ཀྱི་འབྲས་བུ་ཐོབ་རྒྱུ་མ་རེད་དུས་དེ་ཐམས་ཅད་ལམ་གྱི་ངལ་སྟེགས་ཙམ་དུ་ཡིན་ལ་དེའི་ཕྱིར་ན་ལམ་མཐར་ཐུགས་པ་གང་ཡིན་ཞེ་ན་དེ་ནས་མཉམ་པར་བཞག་པའི་ཡེ་ཤེས་ཀྱི་དགོངས་པ་དེ་མ་གསང་མ་སྦས་སྒྲ་ཇི་བཞིན་དུ་བསྟན་པར་གྱུར་བ་རྫོགས་པ་ཆེན་པོ་ཡིན་དུས་དེ་ནས་རྫོགས་པ་ཆེན་པོའི་ལམ་འདི་ཉིད་ཡིན་པས་འདི་ལ་ཐམས་ཅད་འཇུག་དགོས་པ་དང་ད་ལྟ་གང་ཟག་དབང་པོ་རབ་དུ་གྱུར་བ་ཡིན་ནའང་དེ་ལྟ་བུ་ལམ་ལ་འཇུག་པར་བྱེད་པ་ནི་དུས་གཅིག་ཚེ་གཅིག་ལུས་གཅིག་ལ་གྲོལ་བར་འགྱུར་བ་ཡིན་ནོ་ཞེས་ཟབ་གསང་སྙིང་པོའི་རྒྱུད་རྫོགས་པ་ཆེན་པོ་རྒྱུད་འབུམ་ཕྲག་དྲུག་ཅུ་རྩ་བཞི་ལས་དེ་ལྟར་གསུང་པ་ཡིན་གསུང་། ཡིན་ནའང་རྒྱུད་ཀྱི་དོན་དེ་ཉིད་མཁའ་འགྲོ་མ་རྣམས་ཀྱི་རྡོ་རྗེའི་ཚིག་གིས་སྦས་བཞག་པའི་པཎྜི་ཏ་མངོན་པར་ཤེས་པ་ལྔ་དང་ལྡན་པ་དང་ཟག་མེད་ཀྱིས་མཁྱེན་པ་དང་ལྡན་པ་མ་གཏོགས་རྟོགས་ནུས་ཀྱི་མ་རེད་དེས་ན་རྒྱུད་ནི་ལུང་གི་ཚུལ་དུ་བཀོད་ཡོངས་སི་འགིད་ལྟ་རྫོགས་པ་ཆེན་པོའི་གདམས་ངག་གཙོ་ཆེ་བ། གུ་རུ་རིན་པོ་ཆེ། བི་མ་མི་ཏྲ། ལོ་ཆེན་བེེ་རོ་ཙྰ་ན་རྣམ་པ་གསུམ་གྱིས་བོད་གངས་ཅན་ཀྱི་ལྗོངས་སུ་སྣང་བར་མཛད་པ་སྙིང་ཐིག་ཡ་བཞི་བེེ་རོའི་སྙིང་ཐིག་ལ་སོགས་པ་ཡོད་པ་དེ་རེད། དེ་ཐམས་ཅད་གང་ཟག་ཐུན་མོང་གི་ཉམས་སུ་ལེན་པ་ལམ་དུ་བསྟན་ནས། སྤྱིར་རང་བཞིན་རྫོགས་པ་ཆེན་པོའི་ལམ་ཞེས་བྱ་བ་དེ། རྒྱུད་དང་མན་ངག་གྲུབ་བའི་དགོངས་ཉམས་ཐམས་ཅད་གཅིག་དུ་བསྡུས་ཏེ་གང་ཟག་སྐལ་པ་དམན་པ་རྣམས་ཀྱི་རྟོགས་སླ་བ་ཚིགས་ཉུང་བ་དོན་ཟབ་པ་ཅོག་ཏུ་བསྟན་པར་མཛད་པ་ཡིན་གསུངས་ཏེ་ད་དེས་རྒྱུད་ཀྱི་དོན་ཐམས་ཅད་མེད་པ་ཚུར་མདོར་བསྡུས་ཏེ་བསྟན་བཞག་པ་རེད། གང་རེད་ཟེར་ན་སྔོན་འགྲོ དངོས་གཞི། རྗེས་ཀྱི་རིམ་པ་གསུམ་གྱི་ནང་དུ་བསྡུས་ཏེ་བསྟན་པ་ཡིན་གསུང། སྔོན་འགྲོའི་རིམ་པ་དེ་ཡི་ནང་ནས་དེ་རིང་། བཞི་པ་བརྩོམ་པར་དམ་བཅའ་བའི་སྐབས་ལ་སླེབས་དུས། ། དེ་སླད་དེ་ཡི་ལམ་གྱི་རིམ། །སྐལ་བཟང་ཚེ་གཅིག་གྲོལ་འདོད་པའི། །དབང་རྣོན་རྣམས་ཀྱི་བགོ་སྐལ་དུ། །མདོར་བསྡུས་གང་ཤར་དབྱངས་སུ་ལེན། གསུངས་དུས་རྒྱུ་མཚན་དེའི་ཕྱིར་ན་ཆོས་ཕུང་བརྒྱད་ཁྲི་བཞི་སྟོང་ཐམས་ཅད་ཀྱི་སྙིང་པོ་ལྟ་བུ་དེ་གང་ཡིན་ཞེ་ན་རྫོགས་པ་ཆེན་པོ་ཡིན་པ་7-25 དེའི་སླད་དུ་རྫོགས་པ་ཆེན་པོ་དེ་གང་ཟག་གཅིག་གི་ཉམས་སུ་བླང་ན། རྒྱུད་ཀྱི་ནང་དུ་ཡོད་པ་དེ་ཉིད་མཁས་པ་དང་གྲུབ་པ་མ་གཏོགས་ཤེས་རྒྱུ་མ་རེད་དུས། སྙིག་མའི་སེམས་ཅན་བློ་གྲོས་དམན་པ་བརྩོན་འགྲུས་ཆུང་བ་རྣམས་རྟོགས་པར་བྱ་བའི་ཕྱིར་དུ། དབང་པོ་རབ་ཚེ་གཅིག་གྲོལ་བ། འབྲིང་བར་དོ་གྲོལ་བ། ཐ་མ་རང་བཞིན་སྤྲུལ་སྐུའི་ཞིང་དུ་གྲོལ་བར་བྱ་བའི་ལམ 7-45 མ་ལུས་པ་ཐམས་ཅད་ལམ་གྱི་རིམ་པ་དེ་ནས་རྫོགས་པ་ཆེན་པོའི་སྣོད་དུ་གྱུར་པ་གང་ཟག་དེ་དབང་པོ་རབ་ཏུ་གྱུར་བ་རེད། དཔེར་ན་སེངྒེའི་འོ་མ་དེ་བླུག་ས་གསེར་གྱི་སྣོད་མ་གཏོག་འོ་མ་འཛིན་ནུས་ཀྱི་མ་རེད། དཔེ་དེ་བཞིན་དུ་རྫོགས་པ་ཆེན་པོའི་ཆོས་ཀྱི་སྣོད་སྐལ་བ་བཟང་པོ་དེ་ལ་དད་པ་བརྩོན་འགྲུས་ཤེས་རབ་གསུམ་ཡོད་ན་ཐམས་ཅད་མཁྱེན་པའི་གོ་འཕང་ཐོབ་པ་ལ་དཀའ་ཚེག་དང་ངལ་བ་ཡོད་རྒྱུ་མ་རེད་དུས་དེ་ལྟ་བུ་དད་པ་བརྩོན་འགྲུས་ཤེས་རབ་གསུམ་པོ་དེས་ཚེ་གཅིག་ལུས་གཅིག་ལ་གྲོལ་བར་ནུས་པ་གང་ཟག་དབང་རྣོན་རྣམས་ཀྱི་བགོ་སྐལ་དུ་མ་རྩ་རྫོགས་པ་ཆེན་པོ་རྒྱུད་ལུང་མན་ངག་བསམ་གྱི་མི་ཁྱབ་པ་ཡོད་རེད་དེ་འཇམ་དབྱངས་མཁྱེན་བརྩེ་དབང་པོས། འདི་ཉིད་བསམ་ཡས་མཆིམས་ཕུ་ནགས་ཀྱི་དུར་ཁྲོད་དུ་བྱོན་འོང་དུས་རྫོགས་པ་ཆེན་པོ་མཁའ་འགྲོ་སྙིང་ཐིག་གི་ཉེ་རྒྱུད་ཐོབ། ཉེ་རྒྱུད་ཐོབ་པ་དེའི་ཚེ་ན་རྫོགས་པ་ཆེན་པོ་ལུང་གི་བཅུད་བསྡུས་པ་འདི་ཉིད་རྡོ་རྗེའི་གླུ་དབྱངས་ཀྱི་ཚུལ་དུ་བསྟན་པར་མཛད་པ་དེ་ཉིད་ལེན་ཚུལ་འདི་ཡིན་ཞེས་པའི་བརྩོམ་པར་དམ་བཅའ་བ་རེད། གཉིས་པ་ནི་བར་དུ་དགེ་བ་ལམ་ཡོངས་རྫོགས་འཆད་པ་ལ། སྦྱོར་བ་དབང་པོ་རབ་འབྲིང་ཐ་གསུམ་ཀའི་ཉམས་ལེན་ལམ་གྱི་སྔོན་འགྲོ། དངོས་གཞི་དབང་རབ་ཀྱི་ཉམས་སུ་བླང་བྱ་ཚེ་འདིར་གྲོལ་བའི་ལམ་དངོས། རྗེས་དབང་པོ་འབྲིང་རྟུལ་བར་དོ་དང་རང་བཞིན་སྤྲུལ་པའི་ཞིང་དུ་གྲོལ་ཚུལ་ལོ། དང་པོ་ལ་ཉམས་ལེན་གྱི་གཞི་བཅའ་བ། ཐུན་གྱི་སྔོན་འགྲོ། ལམ་གྱི་སྔོན་འགྲོ་ཐུན་མོང་བློ་ལྡོག་བཞི། ཐུན་མིན་བསགས་སྦྱང་ཕན་ཡོན་དང་བཅས་པའོ། དང་པོ་ནི། དེའི་རྗེས་སུ་རྫོགས་པ་ཆེན་པོའི་ལམ་ཉམས་སུ་ལེན་པ་དེ་ལ། ལམ་ཉམས་སུ་ལེན་པའི་གནས། ཉམས་སུ་ལེན་པའི་དུས། ཉམས་སུ་ལེན་པའི་གྲོགས། ཉམས་སུ་ལེན་པའི་མཐུན་རྐྱེན་མང་པོ་ཞིག་དགོས་རྒྱུ་རེད། དེ་ཡིན་དུས་རྫོགས་པ་ཆེན་པོ་ཆོས་ཉམས་སུ་ལེན་པའི་གང་ཟག་ཚེ་འདི་རྣམ་གཡེང་དང་འདུ་འཛི་ལ་སོགས་པ་དང་འཇིག་རྟེན་ཆོས་བརྒྱད་ཀྱིས་བྱ་བ་9-01དུག་བཞིན་དུ་མ་སྤང་ན་ཉམས་སུ་ལེན་ནུས་རྒྱུ་མ་རེད་དུས་དེས་ན་ཐོག་མར་རྣམ་གཡེང་དང་འདུ་འཛི་མེད་པ་གྲུབ་ཐོབ་གོང་མས་བྱིན་གྱིས་བརླབས་བཞག་པའི་ས། ལུང་པ་སྟོང་པ་གངས་ཁྲོད་དང་རི་ཁྲོད་ལ་སོགས་པ་དབེན་ཞིང་ཉམས་དགའ་བའི་གནས་སུ་ཉམས་སུ་ལེན་པ་དེ་ལའང་ཕྱི་ནང་གི་འབྱུང་བ་གཉིས་པོ་དེ་ཆ་སྙོམ་པོ་ཞིག་རེད་ན་མ་གཏོགས། དབྱར་གྱི་དུས་ལྟ་བུ་ཡིན་ན་ཧ་ཅང་ཚ་བ་ཆེ་བའི་སྟོབས་ཀྱིས་ཁམས་མི་དྭངས་བ་དང་དགུན་གྱི་དུས་ཡིན་ན་ཧ་ཅང་གྲང་ཆེ་བའི་སྟོབས་ཀྱིས་ཉམས་སུ་ལེན་པ་ལ་རིགས་པའི་རྩལ་འབར་ནུས་ཀྱི་མ་རེད་དེའི་ཕྱིར་ན། དབྱར་མ་སྟོན་དང་དགུན་ཆུང་ཤས་ཆེའི་དུས་9-34 ཞེས་པ་ལྟར་དབྱར་སྟོན་གཉིས་ཀ་མཚམས་དབྱར་དགུན་གཉིས་ཀྱི་མཚམས་ཀྱིས་སྟོན་ཁའི་དུས་ལྟ་བུ་ལ་ཕྱི་ནང་གི་འབྱུང་བ་ཐམས་ཅད་ས་ཆུ་མེ་རླུང་གི་ཁམས་སྙོམས་རྒྱུ་རེད་དེའི་ཕྱིར་ན་ནམ་མཁའ་དྭངས་བ་དང་ཉི་ཟླ་སྤྲིན་དང་བྲལ་བ་ཡོད་པ་དེའི་དུས་ན་ཉམས་སུ་ལེན་དགོས་པ་ཡིན་ཞེས། ཉམས་སུ་ལེན་སྟངས་ཇི་འདྲ་དགོས་རེད་ཟེར་ན་ལས་ཀའི་བྲེལ་ལ་གཏན་ནས་མེད་པར་བདེ་བའི་སྟན་ལ་བག་ཕས་ཏེ་ལེགས་པར་འདུག་སྟེ་ཉམས་སུ་ལེན་དགོས་པ་ཡིན་གསུང་། གཉིས་པ། ངེད་ཏོས་ཀྱི་ལུས་ཐམས་ཅད་ནི་གནས་པ་རྩ། གཡོ་བ་རླུང་། བཀོད་པ་བྱང་ཆུབ་ཀྱི་སེམས་ཞེས། རྩ་རླུང་ཐིག་ལེ་གསུམ་གྱི་རང་བཞིན་རེད་ཡོད་རེད་རྩ་དེ་ལ་ལས་ཀྱི་རྩ་དང་ཡེ་ཤེས་ཀྱི་རྩ་ཞེས་རྣམ་པ་གཉིས་ཡོད་རེད། རླུང་ལ་ལས་དང་ཡེ་ཤེས་ཀྱི་རླུང་གཉིས་ཡོད་དུས་ཡེ་ཤེས་ཀྱི་རླུང་དེ་རྒྱུ་བའི་སྐབས་འདྲ་ཡིན་ནས་བཟུང་ཁམས་དྭངས་སྙིགས་ཤེས་པ་དང་ཉམས་རྟོགས་པ་འཆར་བདེ་བ་རེད། ལས་ཀྱི་རླུང་དེ་རྒྱུ་བའི་ཚེ་ན་ཉོན་མོངས་པ་དུག་ལྔ་རགས་པ་ལ་སོགས་པའི་སྐྱོན་ཡོད་རྒྱུ་རེད་དུས་དེས་ན་འབྱུང་བའི་རླུང་དུག་དེ་ཕར་བསལ་ཆོག་གི་རེད་དཔེར་ན་སྣོད་གཅིག་གི་ནང་བཅུད་ཞིག་བླུགས་བཞག་ན་ཐོག་མར་སྣོད་དེ་བཀྲུ་བཤལ་བྱེད་དགོས་པ་ལྟ་བུ་ད་ལྟ་བདེ་བའི་སྟན་དེ་ལ་ལུས་ཀྱི་གནད་མི་གཡོ་བ་རྣམ་པར་སྣང་མཛད་གྱི་ཆོས་བདུན་དང་ལྡན་པའི་སྒོ་ནས་འདུག་ངག་གི་གནད་མི་གཡོ་བའི་སྨྲ་བརྗོད་ཐམས་ཅད་སྤང་ཏེ་ལྷོད་ཀྱིས་སྡོད། སེམས་ཀྱི་གནད་མི་གཡོ་བ་རང་བབ་བཞག་པའི་སྒོ་ནས་རང་གི་སྣ་བུག་གཡས་གཡོན་དབུས་གསུམ་ནས་རླུང་རོ་དགུ་ཕྲུགས་ཏེ་གཡོན་ནས་གསུམ། གཡས་ནས་གསུམ། དབུས་ནས་གསུམ་ཏེ་དགུ་ཕྲུགས། ཡང་ན་གཡོན་ནས་གཅིག གཡས་ནས་གཅིག དབུས་ནས་གཅིག་ཏེ་ལན་གསུམ་དུ་བསལ་དེ་ལྟར་བསལ་འོང་བའི་ཚེ་ན་སྣ་བུག་གཡོན་ནས་རླུང་བསལ་བར་གྱུར་བའི་ཚེ་ཉོན་མོང་པ་འདོད་ཆགས་ཀྱི་རླུང་ཐམས་ཅད་ཁ་དོག་དམར་པོ་ནད་ཐམས་ཅད་རྣག་རུལ་དང་ཁྲག་རུལ་གྱི་རྣམ་པ་ཕྱིར་སོང་བར་བསམ་སྣ་བུག་གཡས་ནས་རླུང་བསལ་བའི་ཚེ་ན་ཉོན་མོངས་པ་ཞེ་སྡང་གི་རླུང་ཁ་དོག་དཀར་བོ་གདོན་ཐམས་ཅད་སྲོགས་ཆག་སྡོམ་སྡིག་གི་རྣམ་པ་ཕྱིར་སོང་བར་བསམ། དེ་ནས་གཉིས་ཀ་ནས་རླུང་བསལ་བའི་ཚེ་ན། ཉོན་མོང་པ་གཏི་མུག་གི་རྣམ་པ་ཁ་དོག་སྔོ་སྐྱ་དང་སྡིག་སྒྲིབ་ཐམས་ཅད་རྣག་ཁུ་དུད་ཁུ་སོལ་ཁུའི་རྣམ་པ་ཕྱིར་སོང་ངོ་བསམ་ཏེ་རླུང་རོ་ལན་གསུམ་དུ་བསལ། དེ་ལྟར་བསལ་བའི་དགོས་པ་ནི་ནང་ནས་ལས་དང་ཉོན་མོངས་པའི་རླུང་ཐམས་ཅད་ཤུགས་ཆུང་དུ་འགྲོ་དུས་དཔེར་ན་སྣོད་བཀྲུ་བཤལ་བྱེད་པ་ལྟ་བུ་རེད་དེ་ནས་རླུང་རོ་ལན་གསུམ་དུ་བསལ་དགོས་རྒྱུ་རེད་དེའི་རྗེས་སུ་ཉམས་སུ་ལེན་པར་འགྱུར་བ་དེ་ལ་ཐུན་གྱི་སྔོན་འགྲོ་དང་ལམ་གྱི་སྔོན་འགྲོ་རྣམ་པ་གཉིས་ཡོད་པ་ནང་ནས་ཐུན་གྱི་སྔོན་འགྲོ་ཟེར་མཁན་དེ་རེད་ལམ་གྱི་སྔོན་འགྲོ་ནི་སྤྱིར་ཐར་པ་དང་ཐམས་ཅད་མཁྱེན་པའི་ལམ་ཚུལ་བཞིན་དུ་རྒྱུད་ལ་ཉམས་སུ་ལེན་དགོས་ན་སྤྱི་བོར་དཔལ་ལྡན་བླ་མ་བསྒོམ་སྟེ་གསོལ་བ་འདེབས་པ་མ་གཏོག་གཞན་གྱིས་ལམ་ཉམས་སུ་ལེན་ཤེས་ཀྱི་མ་རེད། མདོ་སྔགས་ཀྱི་ལམ་ཐམས་ཅད་ཀྱི་སྙིང་པོ་བླ་མའི་བྱིན་རླབས་རྒྱུད་ལ་ཞུགས་དགོས་རྒྱུ་རེད་ལྷག་པར་དུ་གསང་སྔགས་རྡོ་རྗེ་ཐེག་པའི་དབང་བཞི་པའི་ཡེ་ཤེས་དེ་རྒྱུད་ལ་སྐྱེ་བ་དེ་ལ་བླ་མའི་བྱིན་རླབས་རྒྱུད་ལ་མ་ཞུགས་ནས་བཟུང་ཏེ་དབང་བཞི་པའི་ཡེ་ཤེས་དཔེར་ན་རྒྱུ་མཚན་ཉིད་ཐེག་པའི་ལམ་ལྟ་བུ་ཡིན་ན་མཐོང་ལམ་ས་དང་པོ་མ་ཐོབ་གྱི་བར་དུ་དབང་བཞི་པའི་ཡེ་ཤེས་རྒྱུད་ལ་སྐྱེ་རྒྱུ་མ་རེད་དུས་དེས་ན་གསང་སྔགས་རྡོ་རྗེ་ཐེག་པ་བླ་མའི་མོས་གུས་ལམ་དུ་བྱས་ན། བླ་མའི་བྱིན་རླབས་གང་གི་སྙིང་ཞུགས་པ། །ལག་པའི་མཐིལ་ན་གནས་པའི་གཏེར་མཐོང་འདྲ། ཟེར་དུས་བླ་མའི་བྱིན་རླབས་རྒྱུད་ལ་ཞུགས་པ་དང་རྫོགས་པ་ཆེན་པོའི་གནད་ཟབ་པའི་སྟོབས་ཀྱིས་ད་ལྟ་སོ་སོའི་སྐྱེ་བོ་དུས་ནས་དབང་བཞི་པའི་ཡེ་ཤེས་ཀྱི་ཉམས་ལེན་རྒྱུད་ལ་སྐྱེ་ཐུབ་ཀྱི་རེད། དེ་བླ་མའི་བྱིན་རླབ་རྒྱུད་ལ་ཞུགས་པར་བྱེད་པ་དེ་ལ་རང་གི་མདུན་གྱི་ནམ་མཁའ་པདྨ་དང་ཉི་ཟླའི་སྟེང་དུ་ངོ་བོ་རྩ་བའི་བླ་མ་ཡིན་པ་ལ་རྣམ་པ་གུ་རུ་རིན་པོ་ཆེ་ལྟ་བུ་སྒོམས་ཡང་རང་གི་རྩ་བའི་བླ་མ་ཡོད་ན་དེའི་སྐུ་དང་རྣམ་པ་ལྟར་དུ་སྒོམས། མོས་པ་གང་ལ་ཤས་ཆེ་བ་དེ་ལྟར་དུ་བསྒོམ་སྟེ་བླ་མ་རིན་པོ་ཆེ་དེ་ཉིད་ལ་དུས་གསུམ་སངས་རྒྱས་ཐམས་ཅད་ཀྱི་ངོ་བོ། བཀའ་དྲིན་མཚུངས་པ་མེད་པའི་གཏེར་ཆེན། །བླ་མ་རིན་པོ་ཆེ་མཁྱེན་ནོ། བདག་གི་རྒྱུད་བྱིན་གྱིས་བརླབ་ཏུ་གསོལ། །ཟབ་ལམ་གྱི་རྟོགས་པ་ཁྱད་པར་ཅན་རྒྱུད་ལ་སྐྱེ་བར་བྱིན་གྱི་བརླབ་ཏུ་གསོལ། །འོད་གསལ་རྫོགས་པ་ཆེན་པོའི་ལམ་དབང་བཞི་མཐར་ཕྱིན་པར་བྱིན་གྱི་བརླབ་ཏུ་གསོལ། ཞེས་བསམ་ཏེ་ལུས་བ་སྤུ་གཡོ་མིག་མཆི་མ་འཁྲུགས་བློ་སྙིང་བྲང་གསུམ་གཅིག་འབྲེལ་གྱི་སྒོ་ནས་གསོལ་བ་བཏབས་ནས། །དཔལ་ལྡན་རྩ་བའི་བླ་མ་རིན་པོ་ཆེ། །བདག་གིས་སྤྱི་བོར་པདྨའི་གདན་བཞུགས་ལ། །བཀའ་དྲིན་ཆེན་པོའི་སྒོ་ནས་རྗེས་བཟུང་ཏེ། །སྐུ་གསུང་ཐུགས་ཀྱི་དངོས་གྲུབ་སྩལ་དུ་གསོལ། །ཞེས་གསོལ་བ་ཡང་ཡང་བཏབས་ནས། མཐར་བླ་མའི་སྐུ་ལས་ཡེ་ཤེས་ཀྱི་འོད་ཟེར་ཁ་དོག་སྣ་ཚོགས་པ་བྱུང་རང་གི་ལུས་ངག་ཡིད་གསུམ་ལ་ཕོགས། ནད་གདོན་སྡིག་སྒྲིབས་བག་ཆགས་དང་བཅས་པ་ཉི་མའི་ཟེར་གྱིས་བ་མོ་ཞུ་བ་བཞིན་དུ་ཡོངས་སུ་དག་བླ་མའི་ཐུགས་ཡེ་ཤེས་ཀྱི་དགོངས་པ་གཞི་ལམ་འཕོ་བའི་སྐལ་བ་དང་ལྡན་པ་མཛད་སོང་བསམ། དེས་འཕྲོས་ནས་སླར་ཡང་ཁྱེད་ཤེས་དད་པས་གསོལ་བ་གདབ་ཙ་ན་སླར་ཡང་མོས་གུས་ཀྱི་སྒོ་ནས་བླ་མ་ལ་རྩེ་གཅིག་ཏུ་གསོལ་བ་ཡང་ཡང་བཏབས་ནས་བླ་མ་དགྱེས་པ་ཆེན་པོས་འོད་དུ་ཞུ་ནས་རང་གི་སེམས་ལ་མར་ཐིམ་པས་བླ་མའི་ཐུགས་རྒྱུད་ཀྱིས་བྱིན་རླབས་ཐམས་ཅད་རང་གི་སེམས་ལ་ཞུགས་དེས་སེམས་དེ་ཉིད་ཀྱིས་དམ་པའི་ཆོས་ཉམས་སུ་ལེན་པ་ལ་སྣོད་དུ་རུང་བར་བྱིན་གྱིས་བརླབས་ཐིས་བསམ་པ་བྱེད་དགོས། ཐུན་གྱི་སྔོན་འགྲོ་ཟེར་ན་དེ་རེད། གསུམ་པ་ལམ་གྱི་སྔོན་འགྲོ་ལ་ཡང་ནང་གསེས་སུ་ལྔ། དང་པོ་དལ་འབྱོར་རྙེད་དཀའ་བས་ཚེ་འདིར་ཞེན་པའི་བློ་ལྡོག གཉིས་པ་འདུས་བྱས་མི་རྟག་པས་སྙོམས་ལས་ལེ་ལོ་ལས་བློ་ལྡོག གསུམ་པ་ལས་འབྲས་བསླུ་མེད་ཀྱིས་རྒྱུ་འབྲས་རྟེན་འབྲེལ་ལ་ཡིད་ཆེས། བཞི་པ་འཁོར་བའི་ཉེས་དམིགས་ཀྱིས་བཅོས་མིན་ངེས་འབྱུང་བསྐྱེད། ལྔ་པ་ཐར་ལམ་གྱི་རྩ་བ་བཤེས་གཉེན་བསྟེན་ཚུལ་གྱིས་ཡང་དག་པའི་ལམ་དུ་བཙུད་པའོ། དང་པོ་དལ་འབྱོར་རྙེད་དཀའ་བས་ཚེ་འདིར་ཞེན་པའི་བློ་ལྡོག་ཚུལ་ནི། ལམ་གྱི་སྔོན་འགྲོ་ཟེར་མཁན་དེ་གང་རེད་ཟེར་ན། ལམ་གྱི་སྔོན་འགྲོ་དེ་ཐུན་མོང་ཕྱི་ཡི་སྔོན་འགྲོ་དང་། ཐུན་མིན་ནང་གི་སྔོན་འགྲོ་གཉིས་ཡོད། དེའི་ནང་ནས་ཐུན་མོང་ཕྱི་ཡི་སྔོན་འགྲོ་དེ་ལའང་ཆོས་ལ་བློ་འཇུག་དགོས་དུས་དལ་འབྱོར་རྙེད་པར་དཀའ་བ་ཟེར་མཁན་དེ་རེད། །དེ་ནས་དལ་འབྱོར་ཚང་བའི་རྟེན། །འདི་ཉིད་དཔེ་གྲང་རྒྱུ་ངོ་བོ། །རྙེད་པར་དཀའ་བའི་ཚུལ་བསམས་ལ། །ཚེ་འདིའི་འཁྲུལ་བའི་སྣང་ཞེན་ལྡོགཅེས་གསུང་ཏེ་དེ་ནས་དལ་འབྱོར་རྙེད་པར་དཀའ་བ་དེ་བསམ་དགོས་པའི་རྒྱུ་མཚན་གང་རེད་ཟེར་ན་ད་ལྟ་ངེད་ཏོས་ཀྱིས་དལ་འབྱོར་དེ་རྙེད་དཀའ་བ་མ་རེད་དལ་འབྱོར་འདིའི་སྟེང་དུ་རྣམ་རིག་14-48 འཇིག་རྟེན་ཚེ་འདིར་དགྲ་འདུལ་གཉེན་སྐྱོང་ཚོང་སོ་ནམས་བྱེད། འབྱོར་བ་བསགས། ཐོབ་གོ་ས་མཐོན་པོ་ཞིག་ཨེ་འོང་བསམ་ཏེ་འཁྲུལ་པའི་སྣང་བ་ལ་ཞེན་པ་འདི་དལ་འབྱོར་རྙེད་དཀའ་ཚུལ་མ་བསམ་པའི་སྐྱོན་རེད། དལ་འབྱོར་དེ་རྙེད་དཀའ་བའི་རྒྱུ་མཚན་ཅི་ཞིག་བསམ། རྙེད་པའི་དལ་འབྱོར་གྱི་མི་ལུས་རིན་པོ་ཆེ་འདིའང་སྐྱེས་པའི་ཐ་མ་ནི་འཆི་དགོས་པ་དང་ནམ་འཆི་ཆ་མེད་འཆི་རྐྱེན་ངེས་མེད་ཀྱི་ཚུལ་དུ་བསམས་ནས་དེ་ནས་དལ་འབྱོར་གྱི་མི་ལུས་ཟེར་རྒྱུ་དེ་ད་རེས་མ་གཏོགས་ཐོབ་ཐུབ་ས་མ་རེད་ད་རེས་ཐོབ་པ་འདིའི་སྟེང་དུ་དལ་འབྱོར་གྱི་ལུས་རྟེན་འདིའི་སྟེང་དུ་ཆོས་ཞིག་སྒྲུབ་ན་དེས་མདོ་སྔགས་ཐམས་ཅད་ཀྱི་ལམ་གྱི་སྣོད་དུ་གྱུར་བ་ལྷ་བས་ལྷགས་པའི་ལུས་ཡིན་དུས་ད་འདི་འཕྲོ་བརླག་གཏོང་མི་ཉན་ནོ་བསམ་པའི་བསམ་བློ་ཞིག་འོང་རྒྱུ་རེད་དུས། དེའི་ཕྱིར་ན་དལ་འབྱོར་དེ་རྙེད་པར་དཀའ་བ་བསམ་དགོས་པའི་རྒྱུ་མཚན་དེ་རེད། དེ་ལའང་དལ་ཟེར་མཁན་དེ་གང་རེད་ཟེར་ན་མི་ཁོམ་པའི་གནས་རིས་བརྒྱད་དུ་མ་སྐྱེས་པའི་ཕྱིར་ན་དལ་ཟེར་རེད། འབྱོར་ཟེར་ན་གང་རེད་ཟེར་ན་ཆོས་སྒྲུབ་པའི་མཐུན་རྐྱེན་རང་འབྱོར་ལྔ་གཞན་འབྱོར་ལྔ་དང་འབྱོར་བ་བཅུ་ཚང་བར་གྱུར་བའི་རྟེན་དུ་གྱུར་བ་འདི་ཡིན་འགྲོ་བ་རིགས་དྲུག་གི་ནང་ནས་དལ་འབྱོར་གྱི་མི་ལུས་འདི་རྟེན་དུ། སངས་རྒྱས་ཐམས་ཅད་འཇིགས་རྟེན་གྱི་ཁམས་སུ་བྱོན་འོང་བའི་ཚེ་ན་མི་ཡི་ཡུལ་དུ་སྐྱེ་བ་བཞེས་དགོས་པ་དང་ལུས་རྟེན་འདི་ལ་གནས་པ་རྩ་གཡོ་བ་རླུང་ཁམས་ཐིག་ལེ་བྱང་ཆུབ་ཀྱི་སེམས་ཁམས་དྲུག་ལྡན་གྱི་ངོ་བོ་ཡོད་པ་འདི་ལ་རྟེན་འདིའི་སྟེང་དུ་ཆོས་ཉམས་སུ་ལེན་མི་ནུས་པ་གཅིག་ཀྱང་ཡོད་རྒྱུ་མ་རེད། དཔེར་ན་མི་ཡི་ལུས་རྟེན་མ་ཐོབ་ན་སོ་ཐར་གྱི་སྡོམ་པ་དགེ་ཚུལ་དང་དགེ་སློང་གི་སྡོམ་པ་ཞིག་ཐོབ་དགོས་ན་ལྷ་མ་ཡིན་དང་ལྷ་ཡི་ལུས་ལྟ་བུ་ལ་སོ་ཐར་སྡོམ་པ་མཚན་ཉིད་པ་སྐྱེ་ཐུབ་ཀྱི་མ་རེད། རྟེན་གྱིས་མི་སྐྱེ་བ་རེད་གསང་སྔགས་རྡོ་རྗེ་ཐེག་པའི་དབང་བཞི་བའི་ཡེ་ཤེས་དེ་ཉིད་ཀྱང་གང་ཟག་ཐམས་ཅད་ལ་ཐོབ་ཐུབ་ཀྱི་རེད་ཏེ་དེའི་དབང་བཞི་ཁ། ལམ་རྩ་རླུང་ཐིག་ལེ་ལ་སོགས་པ་16-30 དགོས་ན། འཛམ་བུ་གླིང་པའི་མི་རྣམས་ཁམས་དྲུག་ལྡན་རེད་སོང་དུས་ལམ་མྱུར་གྱི་རེད་དེའི་ཕྱིར་ན་དལ་འབྱོར་གྱི་མི་ལུས་ཏེ་ལུས་རྟེན་ཁྱད་པར་ཅན་ཡིན་པས་དེ་རེད་ལུས་རྟེན་ཁྱད་པར་ཅན་འདི་ཉིད་དཔེ་ཡི་སྒོ་ནས་རྙེད་དཀའ་བ་བསམ་ན་སངས་རྒྱས་ཀྱིས། དཔེར་ན་སྟོང་གསུམ་གྱི་སྟོང་ཆེན་པོ་འདི་རྒྱ་མཚོ་གཅིག་རེད་རྒྱ་མཚོ་གཅིག་གི་གཏིང་དུ་རུས་སྦལ་མིག་ལོང་བ་གཅིག་དང་། མཚོ་དེ་རླུང་གི་བསྐྱོད་དེ་སྐད་ཅིག་ཀྱང་མི་གནས་པའི་ཁར་གཉའ་ཤིང་བུ་ག་གཅིག་པ་གཅིག་རླུང་གི་རྟག་པར་ཁུར་སྡོད་དུས་རུས་སྦལ་ལོང་བ་དེ་ལོ་བརྒྱ་རེ་མཚམས་ནས་མཚོ་ཁར་ལན་རེ་འོང་ན་རུས་སྦལ་གྱི་མགྲིན་པ་དང་གཉའ་ཤིང་གི་བུ་ག་གཉིས་འཕྲད་སྲིད་ཀྱི་རེད་ཏེ། དེ་ལས་ཀྱང་དལ་འབྱོར་མི་ལུས་ཐོབ་དཀའ་བ་བསམ་པ་དང་ཁབ་ཀྱི་རྩེ་གྱེན་དུ་བསླང་བའི་སྟེང་དུ་སྲན་མ་མང་པོ་གཏོར་ན་སྲན་མ་ཆགས་སྲིད་དེ་དེ་བས་ཀྱང་དལ་འབྱོར་མི་ལུས་ཐོབ་དཀའ་བ་བསམ་པ་དང ་དེ་ནས་དམྱལ་བ་ལ་བསམ་ན་ས་ཆེན་པོའི་རྡུལ་ཙམ། ཡི་དྭགས་ཆུ་མོ་གངྒའི་ཀླུང་གི་བྱེ་མ་རྙེད། དུད་འགྲོ་ཆང་འགག་གི་སྦང་མ། ལྷ་མ་ཡིན་ཁ་བ་བུ་ཡུག་འཚུབས་པ་ལྟ་བུ་ཡིན་དུས། མི་དང་ལྷ་གཉིས་སེན་མོའི་སྟེང་གི་རྡུལ་ལྟ་བུ་ཉུང་བ་ཡིན་དུས་འགྲོ་བ་རིགས་དྲུག་གྲངས་མང་ཉུང་བྱས་ནའང་དེས་མི་ལུས་འདི་རྙེད་དཀའ་བ་དང་ངོ་བོའི་སྒོ་ནས་བཤད་ན་སྤྱིར་དུ་དལ་འབྱོར་གྱི་མི་ཡི་ལུས་དེ་རྙེད་དཀའ་རྒྱུ་རེད་དེའི་ནང་ནས་ཀྱང་སངས་རྒྱས་ཀྱི་བསྟན་པ་དར་བ་སོགས་དལ་འབྱོར་བཅོ་བརྒྱད་ཚང་བའི་མི་ཡི་ལུས་དེ་བརྒྱ་ལམ་ཙམ་དུ་མ་གཏོགས་གཏན་ནས་རྙེད་སྲིད་ཀྱི་མ་རེད་དེས་ན་སྐྱེ་བ་སྔ་མ་བསོད་ནམས་ཀྱིས་ཚོགས་ཁྱད་པར་ཅན་ཞིག་མ་བསགས་ན་སངས་རྒྱས་ཀྱི་བསྟན་བ་དང་འཕྲད་རྒྱུ་དང་དེའི་རྗེས་སུ་འཇུག་པ་ནི་ཤིན་ཏུ་ནས་ཀྱང་དཀའ་མོ་ཅན་ཞིག་རེད་དེ་མི་དགོས་དཔེར་ན་བྱ་དང་དུད་འགྲོ་ལྟ་བུ་ཡིན་ན་སངས་རྒྱས་ཀྱི་མཚན་རྣ་ལམ་ལ་གང་གིས་ཐོས་པ་དེ་སྐྱེ་བ་སྔ་མ་བསོད་ནམས་བསག་པའི་སྟོབས་ཀྱིས་མིན་པ་གཏན་ནས་ཐོབ་ཐུབ་གྱི་མ་རེད་དུས་སྐྱེ་བ་སྔ་མ་བསོད་ནམས་ཚོགས་བསག་ཡོད་ན་སངས་རྒྱས་དེའི་མཚན་དེ་རྣ་ལམ་ལ་ཐོས་འོང་དུས་དལ་འབྱོར་གྱི་མི་ལུས་རང་ཤུགས་ཀྱི་ཐོབ་འོང་རྒྱུ་རེད་དཔེར་ན་སློབ་དཔོན་དབྱིག་གཉེན་ཞེས་རྒྱ་གར་གི་པཎྜི་ཏ་ཆེན་པོ་དེས་གཞུང་འབུམ་སྡེ་དགུ་བཅུ་གོ་དགུ་ཐུགས་ལ་ཡོད་ཚར་དུས་དེའི་ཐུགས་ནས་མི་བརྗེད་པའི་གཟུངས་ཀྱིས་དགོང་མོ་ནས་ནམ་མ་ལང་བར་འབྲུ་མར་གྱི་བཀང་བའི་ཟངས་ནང་བཞུགས་ཏེ་སློབ་དཔོན་གྱིས་ཞལ་འདོན་མཛད་པའི་ཚེ་གཟིམ་ཁང་གི་སྟེང་དེ་ན་ཕུག་རོན་གཅིག་ཉན་བསྡད་དུས་ཕུག་རོན་དེའི་གཞུང་འབུམ་ཕྲག་དགུ་བཅུ་གོ་དགུ་གསུང་བསྡད་པ་དེ་རྣ་བས་ཐོས་འོང་དུས་ཕུག་རོན་དེ་ཤི་འགྲོ་དུས་སློབ་དཔོན་དབྱིག་གཉེན་གྱི་སློབ་མ་གཅིག་གི་སྐྱེ་བ་བླང་མིང་ལ་སློབ་དཔོན་བློ་གྲོས་བརྟན་པ་ཞེས་དབྱིག་གཉེན་ཁོ་རང་དང་མཁས་བྱའི་ཡོན་ཏན་མཉམ་པ་གཅིག་པའི་ལུས་བླངས་འོང་བ་རེད། དཔེར་ན་དམ་པའི་ཆོས་ཐོས་པ་ཙམ་ལའང་ཕན་ཡོན་དེ་ལྟ་བུ་ཡོད་རྒྱུ་རེད། དེ་ལྟ་བུ་བསོད་ནམས་གྱི་ཚོགས་མ་བསགས་ན་ཤིན་ཏུ་ཐོབ་དཀའ་བ་ཡིན་དུས་རྒྱུ་ཡི་སྒོ་ནས་རྙེད་དཀའ་དེ་ནས་ངོ་བོ་ངས་ད་ལྟ་ཞུས་པ་བཞིན་དུ་དལ་འབྱོར་གྱི་ལུས་རྟེན་འདིའི་སྟེང་དུ་ཐེག་པ་རིམ་པ་དགུའི་ཆོས་གང་ཞིག་ཉམས་སུ་ལེན་ན་ཉམས་སུ་ལེན་མི་རུང་བ་ཡོད་མ་རེད། སྡོམ་པ་ཐོབ་ཀྱི་རེད། ཉམས་སུ་ལེན་ན་གྲུབ་རྟགས་ཐོན་སླ་གི་རེད་དེ་ཡིན་པའི་ཕྱིར་ན་དེའི་ངོ་བོའི་སྒོ་ནས་རྙེད་པར་དཀའ་བའི་ཚུལ་ལེག་པར་བསམ་ཏེ། དལ་འབྱོར་གྱི་མི་ལུས་རྙེད་པར་དཀའ་བ་དེ་དཔེར་ན་མི་དབུལ་པོ་གཅིག་གི་ནོར་བུ་རིན་པོ་ཆེ་ཞིག་རྙེད་འོང་ན་ནོར་བུ་དེ་གཞན་ལ་ཤོར་དོགས་བྱེད་ནས་རྒྱལ་མཚན་གྱི་རྩེ་མོ་ལ་མཆོད་དེ་གསོལ་བ་བཏབས་ན་དེ་ལས་ཟས་དང་གོས་འདོད་པ་ཐམས་ཅད་འབྱུང་ཡོང་གི་རེད་དཔེ་དེ་ལྟར་དུ་དལ་འབྱོར་གྱི་མི་ལུས་འདི་ད་རེས་མ་གཏོགས་མི་ཐོབ། ད་རེས་ཐོབ་པ་འདིའི་སྟེང་ལ་སངས་རྒྱས་གྱི་བསྟན་པ་དང་མཇལ། དམ་པའི་ཆོས་ཐོས་པ་འདི་19-40 ཚེ་གང་དུས་བརྒྱའི་ཟ་མ་ལན་ཅིག་འདི་གཅིག་ཡིན་པས་ཚེ་འདི་ཡི་བྱ་བ་ཐམས་ཅད་རྦད་དེ་བློས་གཏོང་ལག་པ་བརྐྱང་སྐུམ་ཙམ་དུ་སྐད་གཅིག་ཙམ་ལའང་དལ་འབྱོར་འདི་འཕྲོ་བརླག་མི་གཏོང་བར་དམ་པའི་ཆོས་ཐོས་བསམ་སྒོམ་གསུམ་བྱེད་དགོས་བསམ་པའི་ཆོས་ལ་ཡང་ནས་ཡང་དུ་བློ་བསྐུལ་བཀའ་གདམས་པའི་དགེ་བའི་གཤེས་གཉེན་གྱིས་དལ་འབྱོར་གྱི་མི་ལུས་རྙེད་པར་དཀའ་བ་བསམ་ནས་20-03སེམས་གཏན་ནས་མནལ་མ་བཞུག་པ་སྐུ་ཚེ་དེའི་སྟེང་དུ་མི་གཡོ་བ་བསྙེན་པོ་དུང་ཕྱུར་དགུ་གསུང་པ་ལྟ་བུ་རེད་དུས་དེ་ལྟ་བུ་མ་བྱུང་གི་བར་དུ་སྒོམ་དུས་ཚེ་འདི་ཡི་སྣང་ཞེན་ཟློག་པ་ཡང་དལ་འབྱོར་རྙེད་དཀའ་བ་བསམ་པ་དེ་རེད་གཉིས་པ་འདུས་བྱས་མི་རྟག་པས་སྙོམ་ལས་ལེ་ལོ་ལས་བློ་ལྡོག དེ་ཡི་རྗེས་སུ་ཆོས་ལ་བློ་འཇུག་པའི་རྒྱུ་དལ་འབྱོར་རྙེད་དཀའ་བསམ་ཚར་དུས་བརྩོན་འགྲུས་ཀྱི་ལྕག་འདེབས་པའི་ཕྱིར་དུ་འཆི་བ་མི་རྟག་པ་སྒོམ་དགོས་རྒྱུ་རེད་དེ་ནི་།ཕྱི་ནང་སྣོད་བཅུད་གང་ལ་ཡང་། །མཐའ་བཞིའི་ཕྱག་རྒྱས་བཏབ་པའི་ཕྱིར། །ནམ་འཆི་ཆ་མེད་བློས་བསྐུལ་ཏེ། །སྙོམ་ལས་ལེ་ལོའི་ཞགས་པ་ཕྲོལ། གསུང་རྒྱུ་དེ་རེད་དེས་ན་ད་ལྟ་ང་རང་ཚོས་དལ་འབྱོར་གྱི་ལུས་ཐོབ་ཆོས་ལ་བརྩོན་མི་ནུས་མཁན་དང་དཔེར་ན་མི་ཞིག་འཆི་ནད་ཕོག་ནས་ཤི་འགྲོ་བའི་ཐག་ཆོད་དེ་འདྲའི་བསམ་རྒྱུ་ཞིག་རེད་ནའང་ད་དུང་ཚེ་འདིའི་ཕྱི་ཤོས་ལ་བསམ་བློ་གཏོང་ཏེ་འབྱོར་བ་ལོངས་སྤྱོད་བདེ་སྐྱིད་འདི་འདྲའི་དགོས་ས་འགི་བསམ་མནོ་ལས་ང་ཕྱི་མ་ལ་འཇིགས་སྐྲག་ཆེན་པོ་ཡོད་བསམ་པ་སེམས་ཀྱི་དྲན་ཤེས་ཀྱི་མ་རེད་དེ་མི་དྲན་པ་གང་རེད་ཟེར་ན་འཆི་བ་མི་རྟག་པ་རྒྱུད་ལ་མ་སྐྱེ་པ་དེའི་སྐྱོན་རེད་འཆི་བ་མི་རྟག་པ་དེ་རྒྱུད་ལ་སྐྱེ་བར་བྱེད་པ་དེ་ལ་ཕྱི་སྣོད་ཀྱི་འཇིག་རྟེན་ལ་བསམ་ཏེ་མ་འོང་པ་ན་མེ་བདུན་ཆུ་གཅིག་གིས་འཇིག་འགྲོ་གི་རེད་ད་ལྟ་ཡིན་ནའང་དཔེར་ན་ད་ལྟ་དབྱར་ལོ་འདབས་རྒྱས་པའི་དུས་སུ་མེ་ཏོག་མང་པོ་བཀྲ། ཤིང་ལོ་ཐམས་ཅད་རྒྱས། ནམ་མཁའ་ནས་བདུད་རྩིའི་ཆར་པ་བབས་འདི་འདྲ་རེད་དུས་སང་ཉིན་སྟོན་ཁའི་དུས་ཡིན་ན་ལོ་ཏོག་ཕར་བསྡུ་ཚར་དུས་ས་ཐམས་ཅད་སྐྱ་བོ་རུ་འགྱུར། ཤིང་ལོ་ཐམས་ཅད་སར་ལྷུང་དེ་དུས་སྟོན་འབྲས་བུའི་དུས་རྫོགས། གནམ་ས་འཁྱག་གིས་བསྡམ་དགུན་གྲང་ལྷག་གི་དུས། དཔྱིད་སོ་ནམས་ཀྱི་དུས་ན་ཡང་ས་བོན་ཕར་འདེབས་པའི་དུས་ཚོད་དེ་ལྟར་དུ་འགྱུར་འགྲོ་གི་ཡོད་རྒྱུ་རེད་ཡང་ནས་ཡང་དུ་ཕྲ་བའི་སྒོ་ནས་སམས་ན་དཔེར་ན་དེ་རིང་ཉི་མ་དྲོན་པོ་ཤར་ཡོད་ནའང་སང་ཉིན་ཡང་གནམ་གྲང་མོ་ཆགས་ཏེ་ཆར་པ་གཏོང་ཡོང་རྒྱུ་རེད་དེིའི་ཕྱིར་སྣོད་ཀྱི་འཇིག་རྟེན་ལ་བསམ་ན་རྟག་པ་བརྟན་པ་ཡོད་མ་རེད་ནང་བཅུད་ཀྱི་སེམས་ཅན་ལ་བསམས་ན་སྔོན་གྱི་དུས་སུ་རྒྱ་གར་ལ་སངས་རྒྱས་བཅོམ་ལྡན་འདས་དང་དགྲ་བཅོམ་པ་ཁྲི་ཕྲག་མང་པོ་པཎྡི་ཏ་མང་པོ་བྱོན་ཡོད་རེད། བོད་གང་ཅན་གྱི་ལྗོངས་སུ་མཁས་གྲུབ་ག་ཚད་བྱོན་པ་དེ་ཐམས་ཅད་སྐུ་མྱ་ངན་ལས་འདས་པའི་ཚུལ་བསྟན་ཡོད་རེད་མི་བསོད་ནམས་ཆེན་པོ་ཆོས་རྒྱལ་མེས་དབོན་རྣམ་གསུམ་ཟེར་བ་དང་གླིང་གཞི་མངའ་འོག་བདག་པོ་འཁོར་ལོའི་བསྒྱུར་བའི་རྒྱལ་པོ་ལ་སོགས་པ་ག་ཚད་བྱོན་པ་དེ་ཐམས་ཅད་ཀྱང་མི་རྟག་པའི་ཚུལ་བསྟན་འགྲོ་རྒྱུ་དེ་རེད། དེས་མ་ཚད་པ་ང་ཚོ་སྙིགས་མའི་སྐྱེ་བོ་ཟེར་མཁན་དེ་སྲོག་དང་ལུས་གཉིས་པོ་འདི་རླུང་གསེབ་ཀྱི་མར་མེ་ལྟ་བུ་རེད་དུས་ནམ་འཇིག་འགྲོ་ཤེས་རྒྱུ་མ་རེད་དུས། དེའི་ཕྱིར་ན་ནང་བཅུད་ཀྱི་སེམས་ཅན་ལ་བསམ་ན་རྟག་པ་བརྟན་པ་ཡོད་མ་རེད་དེས་ན་འདུས་བྱས་གྱི་ཆོས་རེད་ཚར་དུས་སྐྱེས་པའི་ཐ་མ་ལ་འཆི། འདུས་པའི་ཐ་མ་ལ་འབྲལ། བསགས་པའི་ཐ་མ་ལ་འཛད། མཐོ་བའི་ཐ་མ་ལ་ལྷུང་། ཞེས་མཐའ་བཞི་ཡི་རྒྱས་མ་བཏབས་པ་ཅིག་ཀྱང་མེད་པ་ཡིན་པའི་ཕྱིར་ན། ནམ་འཆི་ཆ་མེད་པ་དེ་ཡང་ནས་ཡང་དུ་བསྒོམ་ཆོས་སྒྲུབ་པ་ཐམས་ཅད་ཡར་དགེ་བ་ལ་བཀོད་བྱེད་རེད་དཔེར་ན། དགེ་བསྐོས་ལྟ་བུ་རེད་འཆི་བ་མི་རྟག་པ་དེ་ཡང་ནས་ཡང་དུ་དྲན་ཐུབ་ན་དེས་འཆི་བ་དེ་དྲན་འོང་དུས་འཆི་བ་ལ་ཕན་བྱེད་ཆོས་ཡིན་པ་དེ་ཤེས་ཀྱི་རེད། ཆོས་རང་ཤུགས་ཀྱི་བྱེད་འོང་རྒྱུ་རེད་དུས་དེའི་ཕྱིར་ན་ནམ་འཆི་ཆ་མེད་དེ་བློ་ལ་ཡང་ནས་ཡང་དུ་བསྐུལ་འདེབས་བྱ་རྒྱུ་དེ་ཚེ་འདིར་ཟས་ཞིམ་པོ་གོས་དྲོ་པོ་སྣང་བ་སྐྱིད་པོ་བྱེད་བསྡད་རྒྱུའི་23-00 ཆོས་ལ་ཁ་སྐོར་བ་ཡིན་ཟེར་ན། ཆོས་ཡང་དག་པ་ཞིག་མ་གྲུབ་ཚར་རེད་དེའི་ཕྱེར་ན་སྙོམ་ལས་ལེ་ལོའི་ཞག་ཁྲོལ་དང་གསུང་དུས་བཀའ་བ་སྤྱད་དེ་མ་བརྩོན་ཟེར་བའི་དོན་རེད། གསུམ་པ་ལས་འབྲས་བསླུ་མེད་ཀྱིས་རྒྱུ་འབྲས་རྟེན་འབྲེལ་ལ་ཡིད་ཆེས་ནི། ། འཆི་ཚེ་དཀར་ནག་ལས་འབྲས་ཀྱིས། །རྗེས་སུ་འབྲང་ལས་གཞན་མིན་ན། ། སྙིང་ནས་དགེ་སྡིག་བླང་དོར་ལ། །རྣམ་པ་གཅིག་ཏུ་དམ་བཅའ་བརྟན། ཞེས་གསུང། ངེད་ཏོས་ཀྱི་ལུས་དང་སེམས་གཉིས་པོ་དེ་སོ་སོ་བྲལ་ནས་ཤི་འགྲོ་བའི་ཚེ་ན། རང་བཞིན་གྱི་མེ་ཤི་བ་འདྲ་དང་ཆུ་སྐམ་པ་འདྲ་ཡིན་ན་ཅི་དགོས་རྒྱུ་མ་རེད། དེ་འདྲ་མ་རེད་ད་ལྟ་སྐྱིད་པོ་བྱུང་ན་ལུས་འདི་ཤུལ་ལ་བཞགརྣམ་ཤེས་དེ་བར་དོ་ལ་འཁྱམས་འགྲོ་བའི་ཚེ་ན་ལས་དགེ་སྡིག་གཉིས་པོ་ཁུར་པོ་རེད། དེ་རྒྱབ་ལ་ཁུར་འགྲོ་དགོས་དུས་ལས་དགེ་སྡིག་གཉིས་པོ་དེ་དང་རྣམ་ཤེས་དེ་ལྷན་གཅིག་འགྲོགས་ཡོང་དུས་བར་དོ་འཇིགས་སྐྲགས་ཀྱི་ཡུལ་ལ་ཕྱིན་23-31ལས་དཀར་པོ་དགེ་བའི་ལས་ཞིག་བྱས་ཡོད་ན་མཐོ་རིས་ལ་འགྲོ་ཆོག་གི་རེད་ནག་པོ་སྡིག་པའི་ལས་བྱས་ན་མི་འདོད་བཞིན་དུ་ངན་སོང་ལ་མི་འགྲོ་བའི་ཐབས་ཡོད་རྒྱུ་མ་རེད། བར་དོའི་ནང་སླེབ་ཚར་དུས་རང་ལ་རང་དབང་གཏན་ནས་ཡོད་མ་རེད། དེའི་ཚེ་ན་ཁམས་གསུམ་འཁོར་བའི་མཐོ་བ་མཐོ་རིས་གསུམ་གྱི་སྐྱེ་སྲིད་ཡིན་ན་དགེ་བས་བཟོས་རེད། དམའ་བ་ངན་སོང་གསུམ་གྱི་སྡུག་བསྔལ་ཡིན་ན་སྡིག་པས་བཟོས་སོང་རེད། དེ་ཡིན་དུས་དགེ་སྡིག་གཉིས་པོ་འདིས་སེམས་ཅན་གྱི་རྒྱུད་ལ་ཀུན་གཞི་ཟེར་མཁན་གཅིག་ཡོད་རེད། ཀུན་གཞི་དེའི་སྟེང་ལ་དགེ་སྡིག་གི་བག་ཆགས་དེ་བཞགས་ཚར་དུས་ཚོང་པ་ཆེན་པོའི་བུ་ལོན་བཞིན་དགེ་སྡིག་གི་ལས་གང་བསགས་ཡོད་པ་ཡང་ན་གཉེན་པོ་གཅིག་གི་ཉམས་འགྲོ་རྒྱུ་རེད། ཡང་ན་རྣམ་སྨིན་མྱོང་ཚར་ན་ཉམས། ཡང་ན་ཉམས་རྟོགས་ཅན་གྱིས་ཉམས་སུ་བླང་བ་ལས་ཟད་པ་མ་གཏོགས་བསྐལ་པ་བརྒྱ་རུ་སོང་ནའང་དགེ་སྡིག་གི་ལས་དེ་ཆུད་ཟ་གི་མ་རེད་ལས་ནི་ལུས་དང་དྲི་མ་བཞིན་དུ་རྗེས་སུ་འབྲང་འོང་གི་རེད། ཤུལ་དུ་ད་ལྟ་ང་ཚོའི་དཔེར་ན་མི་ཤི་སོང་ན་རོ་ཤུལ་དུ་བཞག་པ་འདྲ་བྱས་ནས་ལས་ཤུལ་དུ་བཞག་རྒྱུ་ཡོད་རྒྱུ་མ་རེད་དེའི་ཕྱིར་ན་རྗེས་སུ་འབྲང་བ་ནི་སེམས་ཅན་ཐམས་ཅད་ལ་ལས་ཀྱི་གཞན་དབང་ཡིན་པ་དཔེར་ན། འཕགས་པ་དགུར་ཆུང་ཟེར་མཁན་དེ་དགྲ་བཅོམ་པའི་གོ་འཕང་ཐོབ་ནའང་མཐའ་མ་མུ་གེ་ཡིས་མནར་དགོས་བྱུང་དེ་གང་ཡིན་ཟེར་ན་སྐྱེ་བ་སྔ་མ་ལས་སྦྱིན་བ་མ་བཏང་སེར་སྣའི་དབང་དུ་སོང་བསྡད་པའི་སྒྲིབ་པ་ཡིན་གསུངས། སངས་རྒྱས་བཅོམ་ལྡན་འདས་ཀྱི་ཉན་ཐོས་རྫུ་འཕྲུལ་ཅན་གྱིས་དེ་ལྟ་བུ་མྱོང་ཡོད་རྒྱུ་རེད་དུས། ལས་རྒྱུ་འབྲས་བསླུ་བ་མེད་པ་ལ་བསམ་ནས་ད་ལྟ་རང་གི་ལུས་ལ་ན་ཚ་སེམས་ལ་སྡུག་བསྔལ་མེད་པའི་སྐབས་འདིར། ལས་དགེ་བ་སྒྲུབ་སྡིག་པ་སྤང། དེ་སྔོན་ཡན་ཆད་སྡིག་པ་བྱས་པ་ཡིན་ནའང་སྙིང་ཐག་པ་ནས་བཤགས་དགེ་བ་སྣ་རེ་ཡིན་ན་རང་གི་དངོས་སུ་སྒྲུབ་ཐུབ་ན་དགེ་བ་རྒྱ་ཆེན་པོ་རྒྱུད་ལ་རང་ཤུགས་ཀྱི་འགྲུབ་འོང་ན་སྡིག་པ་འང་རང་བཞིན་གྱིས་འདག་འགྲོ་རྒྱུ་རེད། དེས་ན་ལས་འབྲས་བསླུ་བ་མེད་པའི་ཚུལ་འདི་ལ་ཡང་ནས་ཡང་དུ་ཡག་པོ་ཞིག་བསམས་ཐུབ་ན་རྗེ་བཙུན་མི་ལ་རས་པ་ཁོང་སྐུ་ཚེ་སྟོད་ལ་སྡིག་པ་མང་པོ་བསགས་བཞག་དུས་དམྱལ་བ་མ་གཏོགས་འགྲོ་ས་ཡོད་མ་ཐིས་དགོངས་ཏེ་ལྷོ་བྲག་མར་པ་ལོ་ཙཱ་བསྟེན། སྐུ་སྲོག་ལ་མ་བལྟས་པའི་དཀའ་བ་སྤྱད། སྐུ་ཚེ་ཅིག་གི་སྟེང་ལ་ཟུང་འཇུག་རྡོ་རྗེ་འཆང་གི་གོི་འཕང་བརྙེས་ཡོད་རེད་ཡོན་ཏན་རྩ་བ་འདི་ལས་རྒྱུ་འབྲས་ལ་ཡིད་ཆེས་པ་དེ་ལས་བྱུང་བ་ཡིན་གསུང་རེད་དེའི་ཕྱིར་ན་ངེད་ཚོ་ཐམས་ཅད་ཀྱིས་རྩ་བ་ལས་འབྲས་ལ་ཡིད་ཆེས་བྱེད། ཁྲིད་ཡིག་གི་ནང་ལ་དགེ་བ་ལ་ཕན་ཡོན་ག་ཚད་གསུང་གིསྡིག་པ་ལ་ཉེས་དམིགས་ག་ཚད་གསུང་གི དེའི་དོན་དུ་དགེ་བ་སྒྲུབ་སྡིག་པ་སྤང་སྟེ་དགེ་སྡིག་བླང་དོར་བྱེད་པའི་སྒོ་ནས་ཅིག་ཏུ་དམ་བཅའ་བརྟན་པོ་བྱས་ན་། དགེ་བ་ཆུང་ངུ་ཙམ་ལ་ཡང་། །མི་ཕན་སྙམ་དུ་བརྙས་མི་བྱེད། །ཆུ་ཡི་ཐིགས་པ་བསག་པས་ཀྱང་། །སྣོད་ཆེན་རིམ་གྱིས་གང་བར་འགྱུར། །སྡིག་པ་ཆུང་ངུ་ཙམ་ལ་ཡང་། །མི་གནོད་སྙམ་དུ་བརྙས་མི་བྱ། །མེ་སྟག་ཕྲ་མོ་རྩམ་གྱིས་ཀྱང་། །རྩ་ཕུང་རི་ཙམ་བསྲེག་པར་བྱེད། ཟེར་བ་དེ་རེད། ལས་འབྲས་ལ་ཡིད་ཆེས་བརྟན་པོ་སྐྱེ་བར་བྱས་ན་ཆོས་རང་ཤུགས་ཀྱིས་འགྲུབ་ཚར་ཡོད་རེད་དེ་ཡིན་པའི་དབང་གིས་སངས་རྒྱས་བཅོམ་ལྡན་འདས་ཀྱིས་བཀའ་དང་པོ་བདེན་བ་བཞི་ཡི་ཆོས་འཁོར་བསྐོར་དུས། སྡུག་བསྔལ་གྱི་བདེན་པ་ཤེས་པར་བྱ་བ་དང་། ཀུན་འབྱུང་གི་བདེན་བ་སྤང་བར་བྱ་བ་གཉིས། འཁོར་བ་སྡུག་བསྔལ་གྱི་རང་བཞིན་བསྟན་བྱེད་དང། ལས་རྒྱུ་འབྲས་ལ་ཡིད་ཆེས་པ་དེར་རེད་ལས་འབྲས་ལ་ཡིད་ཆེས་ཡང་དག་པ་ཅན་ཞིག་ཡོད་ཚར་ན། ཉམས་དང་རྟོགས་པ་ཆེན་པོ་མེད་ནའང་མཐོ་རིས་ཐོབ་འགྲོ་ལེ་མ་གཏོགས་ངན་སོང་ལ་གཏན་ནས་འགྲོ་སྲིད་ཀྱི་མ་རེད་དུས། དེ་ལྟ་བུའི་བསམ་བློ་གཏོང་ནས་མི་དགེ་བའི་ལས་འབྲས་ཀྱིས་བྱས་བཞག་པའི་འབྲས་བུ་དེ་གང་རེད་ཟེར་ན། ཁམས་གསུམ་འཁོར་བ་རེད། བཞི་པ་འཁོར་བའི་ཉེས་དམིགས་ཀྱིས་བཅོས་མིན་ངེས་འབྱུང་བསྐྱེད་པ་ནི། ཁམས་གསུམ་འཁོར་བ་སྡུག་བསྔལ་གྱི་རང་བཞིན་ཤེས། ངེས་འབྱུང་སྐྱེས་པ་དེའང་། །འཁོར་བ་གར་སྐྱེས་རྣམ་གསུམ་གྱི། །སྡུག་བསྔལ་རྒྱུ་འབྲས་ཀྱིས་གཟེར་ཕྱིར། །ལྟར་སྣང་བདེ་བ་གང་ལ་ཡང་། །བཅོས་མིན་ངེས་འབྱུང་དྲག་པོ་བསྐྱེད། གསུང་དུས་འཁོར་བ་ཟེར་མཁན་དེ་མཐོ་སྲིད་པའི་རྩེ་མོ་ནས་དམའ་ན་རག་དམྱལ་ཁམས་ཡན་ཆོད་གང་ན་སྐྱེས་ན་དེ་ཁམས་གསུམ་འཁོར་བ་རེད་འཁོར་བ་དེ་ཉིད་ལ་ངན་སོང་གསུམ་ཡོད་དེ་ན་སྡུག་བསྔལ་སྔ་མ་མ་སངས་བའི་སྟེང་དུ་སྡུག་བསྔལ་ཕྱི་མ་འོང་དུས་སྡུག་བསྔལ་གྱི་སྡུག་བསྔལ། མཐོ་རིས་ལྷ་དང་མི་ལྟ་བུ་ཡིན་ནའང་ད་ལྟ་ཟས་གོས་ལོངས་སྤྱོད་བདེ་བ་ཕྲ་མོ་ཙམ་ཞིག་ཡོད་རྒྱུ་རེད་དེ་ཡོད་ནའང་འདི་སྐྱེ་བ་སྔ་མའི་ཟག་བཅས་དགེ་བའི་ལས་ཀྱི་འབྲས་བུ་ཡིན་རྒྱུ་རེད། ད་ལྟ་ཟས་གོས་ལོངས་སྤྱོད་ཆགས་ཞེན་གྱི་སྒོ་ནས་སྡིག་པ་མང་པོ་བྱས་ན། ཟས་གོས་ལོངས་སྤྱོད་ཐམས་ཅད་ཀྱིས་སྡིག་པ་འགྲུབ་སླ་རེད་དུས། རྒྱུ་སྡིག་པ་རེད་སོང་དུས་མ་འོང་པ་ན་སྡུག་བསྔལ་དུ་འགྱུར་རྒྱུ་མ་གཏོགས་བདེ་བ་ལ་འགྱུར་འགྲོ་གི་མ་རེད་ཁམས་གོང་མ་བསམ་གཏན་དང་གཟུགས་མེད་ཟེར། ལུས་འོད་ཀྱི་རང་བཞིན་དུ་ཞི་གནས་དང་ལྡན་པའི་ལྷ་ཡོད་རེད་དེ་ལའང་འཇིག་རྟེན་པའི་བསམ་གཏན་རེད་སོང་དུས་ཏིང་ངེ་འཛིན་གྱི་འཇུག་པ་ཟད་ཚར་འགྲོ་དུས་སླར་ཡང་འཁོར་བ་ལ་མར་འཁྱམས་འགྲོ་རྒྱུ་མ་གཏོགས་ཡོད་མ་རེད་དེ་ལའང་སྡུག་བསྔལ་གྱིས་ཁྱབ་བསྡད་ཡོད་པའི་ཕྱིར་ན། ཁྱབ་པ་འདུ་བྱེད་ཀྱི་སྡུག་བསྔལ་ཁོ་ན་ཡིན་པའི་གནས་རེད། དཔེར་ན་ད་ལྟ་མཐོ་རིས་ལྷ་དང་ལྷ་མ་ཡིན་མི་གསུམ་པོ་འདི་དག་ཡིན་ན་ཕལ་ཆེར་དགེ་བའི་ལས་ཀྱི་རྒྱུ་དེ་བསགས་བསྡད་ཡོད་རེད། དགེ་སྡིག་མང་པོ་བྱས་པའི་ལས་ཀྱི་རྒྱུ་དེ་བསག་བསྡད་རེད་དམྱལ་བ་ཡི་དྭགས་དུད་འགྲོ་གསུམ་འདྲ་ཡིན་ན་མི་དགེ་བའི་ལས་ཀྱི་འབྲས་བུ་དེ་ཉམས་སུ་མྱོང་ཡོད་རེད་དུས་དོན་དུ་ལས་རྒྱུ་འབྲས་ཀྱི་ནང་དུ་ཚུད་ཚར་ན་སྡུག་བསྔལ་གྱི་རང་བཞིན་ལས་གཏན་ནས་མ་འདས་པ་རེད། སྡུག་བསྔལ་གྱི་རང་བཞིན་ཤེས་པར་བྱ་བ་དེ་གང་ཡིན་ཞེ་ན་ང་ཚོ་ནང་པ་སངས་རྒྱས་པ་ཟེར་མཁན་དེས་ཁམས་གསུམ་འཁོར་བ་འདི་སྡུག་བསྔལ་གྱི་རང་བཞིན་ཡིན། ཁམས་གསུམ་འཁོར་བ་འདིའི་ནང་དུ་གནས་བསྡད་ནས་བཟུང་རྒྱལ་པོས་བཙོན་དོང་ནང་བཅུག་བསྡད་པ་ལྟ་བུ་ཅན་ཞིག་འདི་ནས་ནམ་ཐར་འོང་བསམ་རྒྱུའི་ངེས་འབྱུང་གཅིག་མེད་ན། ལྟར་སྣང་ཙམ་གྱིས་ཆོས་སྒྲུབ་བློ་བྱས་ནའང་ཚེ་རིང་བ། ཟས་གོས་ལོང་སྤྱོད་ཆེ་བ། བྱ་བ་ལམ་དུ་འགྲོ་བྱེད་ལྟ་བུ་ཅིག་ལ་བསམ་ན་བསམ་བློ་ཕྱིན་ཅི་ལོག་ཏུ་འགྱུར་ཚར་བསྡད་དུས་ངེས་འབྱུང་གི་བསམ་བློ་མ་བྱུང་བ་རེད་དཔེར་ན་དགེ་ཚུལ་སློང་གི་སྡོམ་བ་ལྟ་བུ་ཅིག་ཞུས་ནའང་ཁམས་གསུམ་འཁོར་བ་སྡུག་བསྔལ་གྱི་རང་བཞིན་ལས་ཐར་བར་བྱ་བའི་ཕྱིར་དུ་ངས་སོ་སོ་ཐར་པའི་སྡོམ་པ་འདི་རྒྱུད་ལ་ལེན་དགོས་བསམ་ནས་ངེས་འབྱུང་གི་བསམ་པ་སྐྱེས་ན་སོ་ཐར་མཚན་ཉིད་པ་སྒྲ་ཇི་བཞིན་དུ་སྐྱེ་ཡོང་རྒྱུ་རེད་དུས། དེའི་ཕྱིར་ན་སྡུག་བསྔལ་རྒྱུ་འབྲས་ལས་མ་འདས་པའི་ཕྱིར་ན། ད་ལྟ་ང་ཚོ་མཐོ་རིས་མི་ཡི་ལུས་ཐོབ་པ་ཡིན་དུས་མཐོ་རིས་མི་ཡི་ལུས་ཐོབ་པ་དེ་ལས་ངེས་འབྱུང་སྐྱེ་དཀའ་བ་དང་སྒྲིབ་སྦྱོང་བྱེད་དཀའ་བ་ནི་གང་ཡང་ཡོད་མ་རེད། ཟས་གོས་ལོང་སྤྱོད་ཀྱི་བདེ་བ་དང་ལྡན་པ། མཐུན་གྲོགས་བརྩེ་དགའ་དང་ལྡན་པའི་བདེ་བ་གང་ལའང་སྙིང་པོ་མེད་བསམ་དགོས་རེད། དཔེར་ན་བདེ་སྐྱིད་ལོངས་སྤྱོད་ཀྱི་མཐུན་རྐྱེན་ཕུན་སུམ་ཚོགས་པ་ལོན་པ་ཡིན་ནའང་འདི་ཐམས་ཅད་རྨི་ལམ་དང་སྒྱུ་མ་ལྟ་བུ་ཡིན་བསམ། ཞེན་པ་མེད་པར་མ་བྱས་ན་དེ་ནས་ཞེན་ཅིང་ཆགས་ཚར་ན། འདོད་ཁམས་ཀྱི་མི་རེད། ཆོག་ཤེས་ཀྱི་བདེ་བ་དེ་གཏན་ནས་ཡོད་ཐུབ་རྒྱུ་མ་རེད་དུས་དེ་མེད་པ་དེ་ལ་བརྟེན་ནས་སླར་ཡང་ལས་བསག་ཡོང་རྒྱུ་རེད་དུས་ངེས་འབྱུང་དྲག་པོ་ཞིག་བསྐྱེད་ནས་འཁོར་བ་སྡུག་བསྔལ་གྱི་རང་བཞིན་ཤེས་པར་བྱ་བའི་དགོས་པ་དེ་རེད། ལྔ་པ་ཐར་ལམ་གྱི་རྩ་བ་བཤེས་གཉིན་བསྟེན་ཚུལ་གྱིས་ཡང་དག་པའི་ལམ་དུ་བཙུད་དགོས་པ་ནི། དེ་ལྟ་བུ་འཁོར་བ་སྡུག་བསྔལ་གྱི་རང་བཞིན་དེ་ལས་ཐར་བ་བྱ་བའི་ཕྱིར་དུ་མཚན་ལྡན་གྱི་བླ་མ་དགེ་བའི་བཤེས་གཉེན་གཅིག་བསྟེན་དགོས་རྒྱུ་རེད། དེ་བསྟེན་པའི་ཚུལ། །དེ་ཕྱིར་དེ་ལས་འདྲེན་ནུས་པ། །མཚན་ལྡན་དགེ་བའི་བཤེས་གཉེན་མཆོག །མཉེས་པ་གསུམ་གྱིས་ཉེར་བསྟེན་ནས། །ཚེ་གཅིག་ཐར་པའི་གོ་འཕང་བསྒྲུབ། གསུང་དུས་ད་འཁོར་བ་སྡུག་བསྔལ་གྱི་རང་བཞིན་དུ་གནས་ཡོད་དུས་དཔེར་ན་རྐུ་མ་ལྟ་བུ་ཉེས་པ་ཆེན་པོ་བྱས་བཞག་པ་ཞིག་ཡོད་ན། དེ་དཔོན་པོ་ཆེན་པོ་གཅིག་ལ་མགོ་མ་བཏགས་ན་ཉེས་པ་དེས་ཁྲིམ་མི་ཕོག་པ་གཏན་ནས་ཡོང་གི་མ་རེད་དེ་བཞིན་དུ་འཁོར་བ་སྡུག་བསྔལ་གྱི་རྒྱ་མཚོ་ལས་བསྒྲལ་བར་བྱེད་པ་དེ་ལ་རང་རེ་ཐམས་ཅད་ལས་དང་ཉོན་མོང་པས་གཟིར། འཁོར་བའི་རྒྱ་མཚོ་ལ་ཞེན་སྡད་ཡོད་རེད། འཁོར་བ་འདི་ལས་རང་སྟོབས་ཀྱི་ཐར་དགོས་ན་ཐར་ནུས་ཀྱི་མ་རེད་སྐྱབས་གནས་སྟོབ་ཆེན་པོ་གཅིག་ལ་སྐྱབས་སུ་འཚོལ་བཞག་ན་འཁོར་བ་དེ་ལས་འདྲེན་ནུས་ཀྱི་རེད་དེ་ནས་འདྲེན་པར་བྱེད་པ་སྐྱབས་མཆོག་ཏུ་གྱུར་པ་དེ་སུ་ཡིན་ཟེར་ན་མཚན་ཉིད་ཐམས་ཅད་ཡོངས་སུ་རྫོགས་པའི་དགེ་བའི་བཤེས་གཉེན་ཅིག་བསྟེན། དགེ་བའི་བཤེས་གཉེན་དེས་ཇི་ལྟར་གསུང་བའི་ཆོས་ལ་ཚུལ་བཞིན་དུ་ཉན་ན་། བླ་མའི་བྱིན་རླབས་གང་གི་སྙིང་ཞུགས་པ། །ལག་པའི་མཐིལ་ན་གནས་པའི་གཏེར་མཐོང་འདྲ། ཟེར་མཁན་དེ་རེད། བླ་མའི་བཀའ་བཞིན་དུ་གཅིག་སྒྲུབ་བཞག་ན་འཁོར་བ་ནས་ཡར་ཐར་བའི་ལམ་དེ་ཐོབ་མི་འགྲོ་བའི་ཐབས་ཡོད་རྒྱུ་མ་རེད། དེའི་ཕྱིར་ན་སྔོན་བྱང་ཆུབ་སེམས་དཔའ་ཆེན་པོ་རྣམས་ཀྱིས་དང་པོ་མཚན་ལྡན་གྱི་དགེ་བའི་བཤེས་གཉེན་བསྟེན། དེའི་གདམས་ངག་ཟབ་མོ་དེ་ཐོས་བསམ་སྒོམ་གསུམ་གྱིས་གཏན་ལ་ཕབས། ཐར་བའི་ལམ་ལ་ཞུགས་སོང་བ་ཤ་སྟག་རེད། ང་ཚོ་ཐམས་ཅད་ཀྱང་མཚན་ལྡན་གྱི་དགེ་བའི་བཤེས་གཉེན་བསྟེན། དགེ་བའི་བཤེས་གཉེན་བསྟེན་པ་དེ་ལ། རབ་སྒྲུབ་བའི་མཆོད་པ་ཟེར་བླ་མས་ཆོས་བསྟན་པ་དེ་སེམས་ཅན་སྡུག་བསྔལ་ལས་གྲོལ་བའི་ཕྱིར་དུ་དགོངས་ནས་ཆོས་བསྟན་གྱིས་ཡོད་རེད། བླ་མས་ཆོས་བསྟན་པ་དེ་རྩེ་གཅིག་ཏུ་ཉམས་སུ་ལེན་ན་བླ་མ་མཉེས་བྱེད་ཀྱི་མཆོད་པ་ཐམས་ཅད་ཀྱི་ནང་ནས་མཆོག་ཏུ་གྱུར་པ་དེ་རེད་དེ་ནས་འབྲིང་ལུས་ངག་གི་མཆོད་པ་ཟེར་དུས། ང་ཚོས་ལུས་ངག་གི་སྒོ་ནས་བླ་མ་ལ་ཞབས་ཏོག་བྱས་ན་དེ་རེད། ཐ་མ་ཟང་ཟིང་གི་མཆོད་པ་ཟེར་བ། དཔེར་ན་འཇིག་རྟེན་རྨོངས་པས་བསམ་ན་བླ་མ་ལ་གསེར་དངུལ་ལ་སོགས་པའི་འབུལ་བ་ཆེན་པོ་ཕུལ་ན་མཆོད་པ་ཆེན་པོ་ཡིན་བསམ་གྱི་རེད་དེ་དེ་མ་རེད། བླ་མས་བསྟན་པའི་གདམས་ངག་དེ་ཉམས་སུ་བླངས་ན། དཔེར་ན་ལྷོ་བྲག་མར་པ་ལོ་ཙཱས་རྗེ་བཙུན་མི་ལ་རས་པ་ལ་གདམས་ངག་གནང་བ་དེ་ལུས་ངག་ཡིད་གསུམ་གྱི་སྒོ་ནས་གདམས་ངག་ཐམས་ཅད་རྩེ་གཅིག་ཏུ་གསན་མཛད་གསན་ཚར་དུས་རི་ཁྲོད་དབེན་པའི་གནས་སུ་མི་མེད་དབེན་པའི་གནས་བྱ་བཏང་རི་དྭགས་ལྟ་བུ་མཛད་ནས་ཚེ་འདི་དང་སྒྲུབ་པ་མཉམ་པ་མཛད་དུས། དེ་ནས་ལྷོ་བྲག་མར་པ་ལོ་ཙྰའི་གདན་ས་ཟིན་ནས་སྐུ་བཞི་གོ་འཕང་བརྙེས་སོང་བ་རེད་དུས་རབ་སྒྲུབ་པའི་མཆོད་པ་ཟེར་རྒྱུ་དེ་རེད། དེ་གཅིག་བསྟེན་ནས་བླ་མས་ཇི་ལྟར་གསུང་པ་བཞིན་དུ། ཚེ་གཅིག་ལུས་གཅིག་གི་སྟེང་དུ་ཐར་བ་དང་ཐམས་ཅད་མཁྱེན་པའི་གོ་འཕང་དེ་ཐོབ་འགྲོ་བ་ཡིན་ཟེར། དེ་ནས་ཐར་བ་ཐམས་ཅད་མཁྱེན་པའི་གོ་འཕང་དེ་ཐོབ་སོང་ན། ད་ལྟ་འཁོར་བ་སྡུག་བསྔལ་གྱི་རང་བཞིན་དེ་ལའང་མི་ལྷུང་པ་ཅིག་དང་། ལས་རྒྱུ་འབྲས་བསླུ་བ་མེད་པ་ཡིན་སྔོན་ལས་དེ་དག་གི་སྡིག་པས་མི་གོས་པ་མི་གནོད་པ་གཅིག་རང་ཤུགས་ཀྱིས་ཡོང་འགྲོ་གི་རེད། དཔེར་ན་རྒྱལ་པོ་ཆེན་པོ་གཅིག་ལ་མགོ་བཏགས་བཞག་པའི་བློན་པོ་ཁྲིམས་ལ་གནས་པ་གཅིག་ཡོད་ན་བློན་པོ་ཁོ་རང་ལའང་ཟས་གོས་ལོངས་སྤྱོད་ཀྱི་བདེ་བ་དང་ལྡན་དགྲ་དང་འཇིགས་པ་གང་གིས་ཀྱང་འཚེ་ནུས་ཀྱི་མ་རེད་དུས་དཔེ་དེ་བཞིན་དུ། དེ་ལྟ་བུ་ཞིག་དགོས་རྒྱུ་རེད། གསུམ་པ་ཐུན་མིན་བསགས་སྦྱང་གི་སྔོན་འགྲོ་ལའང་དྲུག ཐར་ལམ་གྱི་སྒོ་འབྱེད་སྐྱབས་འགྲོ ཐེག་ཆེན་གྱི་ལམ་སྲོག་སེམས་བསྐྱེད། ལམ་གྱི་གེགས་སེལ་རྡོར་སེམས་བསྒོམ་བཟླས། ལམ་གྱི་བོགས་འབྱིན་མཎྜལ། ལམ་ཀུན་གྱི་གཞུང་ཤིང་བླ་མའི་རྣལ་འབྱོར། ཕན་ཡོན་དང་བཅས་པའོ། དང་པོ་ཐར་ལམ་གྱི་སྒོ་འབྱེད་སྐྱབས་འགྲོ་ནི། ། དེ་ལྟར་ཡང་ཡང་བསམ་པ་ཡིས། བློ་རྒྱུད་ལས་སུ་རུང་བ་ན། གསུང་དུས་ད་དེ་ལྟ་བུའི་སྤྱིར་དལ་འབྱོར་རྙེད་དཀའ། འཆི་བ་མི་རྟག་ལས་རྒྱུ་འབྲས། འཁོར་བའི་ཉེས་དམིགས་བཞི་ཡང་དག་པ་ཞིག་བསམས་ན་ངེད་ཏོས་ཀྱི་སེམས་འདི་ཐམས་ཅད་ད་ལྟ་སྡིག་པ་མི་དགེ་བའི་ལས་ཁོ་ན་ལ་གོམས་ཏེ་ཆགས་སྡང་རྨོངས་གསུམ་གྱིས་རྟོག་པ་སྐྱེས་ཡོད་རྒྱུ་རེད། ད་ལྟ་བློ་ལྡོག་རྣམ་པ་བཞི་པོ་འདི་ཉམས་སུ་ལེན། བླ་མའི་གདམས་ངག་དེ་ལ་ཐོས་བསམ་སྒོམ་གསུམ་ཡག་པོ་བྱས་ནས་བཟུང་། དཔེར་ན་ཞིང་ལ་ས་བོན་འདེབས་རན་ཁར་ཞིང་རྨོ་རྐོ་བྱས་བཞག་པ་ལྟ་བུ། ཆོས་ཀྱི་ཐོག་ལ་ཡར་བསྒྱུར་དགོས་ན་བསྒྱུར་སླ་བོ་ཅན་ཅིག་རེད་ཡོང་རྒྱུ་རེད། བསྒྱུར་སླ་བོ་རེད་འོང་དུས། དེའི་རྗེས་སུ་ཐུན་མོང་ནང་གི་སྔོན་འགྲོ་ཉམས་སུ་ལེན་དགོས་རེད། ཐུན་མོང་ནང་གི་སྔོན་འགྲོ་དེ་ལ་ནང་པ་སངས་རྒྱས་པའི་ལམ་ཐམས་ཅད་ཀྱི་རྩ་བ་དེ་གང་རེད་ཟེར་ན་སྐྱབས་སུ་འགྲོ་བ་དེ་རེད། སྐྱབས་སུ་འགྲོ་བ་དེ་ལའང་ཐེག་པ་ཆེ་ཆུང་གི་སྐྱབས་འགྲོ་གཉིས་ཡོད་རྒྱུ་རེད། དེའི་ནང་ནས་ད་ལྟ་ཐེག་པ་ཆེན་པོའི་སྒོ་ནས་སྐྱབས་སུ་འགྲོ་ཚུལ་ཤེས་དགོས་རེད་དུས། །སྐྱེས་བུ་ཆེན་པོའི་སེམས་ཀྱིས་སུ། དཀོན་མཆོག་གསུམ་ལ་སྐྱབས་སུ་འགྲོགསུང་རྒྱུ་དེ་རེད་ད་ལྟ་གོང་དུ་ཞུས་པ་བཞིན་དུ་འཁོར་བ་སྡུག་བསྔལ་གྱི་རྒྱ་མཚོ་ལས་སྒྲོལ་བར་བྱེད་པ་དེ་ལ་བླ་མ་མ་གཏོགས་ཡོད་རྒྱུ་མ་རེད་བླ་མ་དེ་ཉིད་ཀྱི་སྐུ་དགེ་འདུན། གསུང་དམ་ཆོས། ཐུགས་སངས་རྒྱས་རེད། སྐུ་བླ་མ། གསུང་ཡིད་དམ། ཐུགས་མཁའ་འགྲོ་རེད། སྐུ་སྤྲུལ་སྐུ། གསུང་ལོངས་སྐུ། ཐུགས་ཆོས་སྐུ། བླ་མ་ཆོས་ཀྱི་སྐུ་ཡི་སྐུ་གསུང་ཐུགས་ཀྱི་རོལ་པ་ལས་ཚུར་འཆར་འོང་དུས། སངས་རྒྱས་ཆོས་དགེ་འདུན་གསུམ་ཟེར་མཁན་དེ་རེད། སངས་རྒྱས་ནི་བླང་དོར་གྱི་གནས་སྟོན་པ་པོ་ད་ལྟ་བླ་མའི་གཟུགས་སུ་ཡོད་པ་དེ་རེད། ཆོས་ནི་སངས་རྒྱས་ཀྱི་བསྟན་པ་བླ་མས་བསྟན་ཅིང་རང་གི་རྟོགས་པའི་ཆོས་དེ། ངེད་ཏོས་ཁ་གཏད་ནས་འགྲོ་སའི་ལམ་ལྟ་བུ་དེ་རེད། དགེ་འདུན་ལམ་ཐག་རིང་པོ་ལ་འགྲོ་དུས་རོགས་པ་རོགས་རམ་ལྟ་བུ་གྲོགས་དེ་དགེ་འདུན་རེད། དེས་ན་གསང་སྔགས་རྡོ་རྗེ་ཐེག་པའི་ལུགས་ལྟར་དུ་བྱས་ན་བྱིན་རླབས་ཀྱི་རྩ་བ་བླ་མ། དངོས་གྲུབ་ཀྱི་རྩ་བ་ཡིད་དམ། ཕྲིན་ལས་གྱི་རྩ་བ་མཁའ་འགྲོ་ཆོས་སྐྱོང་དེ་རེད། བླ་མ་ཞེས་པའི་མཚན་བརྗོད་བཞག་རེད་མ་གཏོགས་དོན་དུ་བྱིན་རླབས་གྱི་རྩ་བ་བླ་མ་དང་ཡིད་དམ་གཉིས་སངས་རྒྱས་རེད། བླ་མས་གསུང་བའི་ཆོས་དེ་རྩེ་གཅིག་ཏུ་ཉམས་སུ་བླང་ན་དཔའ་བོ་མཁའ་འགྲོ་ཆོས་སྐྱོང་ཐམས་ཅད་མེད་པ་ཐེག་པ་ཆེན་པོའི་དགེ་འདུན་རེད་དཀོན་མཆོག་གསུམ་པོ་དེ་མདུན་གྱི་ནམ་མཁར་ཚོགས་ཞིང་གི་ཚུལ་དུ། དབུས་སུ་བླ་མ། མདུན་དུ་ཡིད་དམ། གཡས་སུ་སངས་རྒྱས། རྒྱབ་ཏུ་ཆོས་དཀོན་མཆོག གཡོན་དུ་ཉན་རང་དང་བྱང་ཆུབ་སེམས་དཔའི་དགེ་འདུན། མཐའ་སྐོར་དུ་དཔའ་བོ་མཁའ་འགྲོ་ཆོས་སྐྱོང་སྲུང་མ་དང་བཅས་པ་བསམས་ཏེ་སྐྱབས་སུ་འགྲོ་སྐྱབས་སུ་འགྲོ་བ་དེ་ལ་རང་གཅིག་པུ་མ་ཡིན་པར་སྐྱེས་བུ་ཆེན་པོའི་སེམས་ཟེར་དུས། ནམ་མཁའ་དང་མཉམ་པའི་སེམས་ཅན་འདི་ཐམས་ཅད་དཀོན་མཆོག་གསུམ་གྱི་སྐྱབས་འོག་ཏུ་ཚུད་པ་ཞིག་བྱེད་དགོས། དེ་ཚུད་པར་བྱེད་པའི་མགྲོན་གཉེར་ལྟ་བུ་དེ་ངས་བྱེད་ཀྱི་ཡིན་བསམ་པའི་སྐྱེས་བུ་ཆེན་པོ་ལ་བསྟན་པའི་སྒོ་ནས་སངས་རྒྱས་ལ་སྟོན་པ། ཆོས་ལ་ལམ། དགེ་འདུན་ལ་གྲོགས་ཀྱི་འདུ་ཤེས་ཀྱི་ཚུལ་དུ་སྐྱབས་སུ་སོང་ན། དཀོན་མཆོག་གསུམ་ཟེར་མཁན་དེ་ལ་ཐུགས་རྗེ་ལ་ཉེ་རིང་ཡོད་རྒྱུ་མ་རེད། དགོངས་པ་ལ་ཕྱོགས་ལྷུང་ཡོད་རྒྱུ་མ་རེད། སུས་ཡིད་ཆེས་ཀྱི་དད་པས་གསོལ་བ་ཞིག་བཏབས་འོང་ན། དེ་མ་ཐག་ཏུ་དཀོན་མཆོག་གསུམ་གྱི་ཐུགས་རྗེའི་བྱིན་གྱིས་བརླབས་ཡོང་རྒྱུ་རེད། ཡིད་ཆེས་ཀྱི་དད་པ་མེད་ན། དཀོན་མཆོག་གསུམ་ལ་ཐུགས་རྗེའི་བྱིན་རླབས་ཡོད་ནའང་། རང་གི་རྒྱུད་ལ་བྱི་རླབས་དེ་འཇུག་སྲིད་ཀྱི་མ་རེད། དཔེར་ན་ནམ་མཁའ་ནས་ཉི་མ་ཤར་འོང་ན་ཆུ་སྣོད་དྭངས་པ་ཡོད་ན་ཉི་མའི་གཟུགས་བརྙན་དེ་གསལ་པོ་ཞིག་ཤར་འོང་རེད། ཆུ་སྣོད་དྭངས་པ་མེད་ན་གཟུག་བརྙན་ཤར་གྱི་མ་རེད་དེ་ཆུ་སྣོད་ཀྱི་སྐྱོན་རེད་མ་གཏོགས་ཉི་མའི་སྐྱོན་མ་རེད། དཔེ་དེ་བཞིན་དུ་དང་འདོད་ཡིད་ཆེས་ཀྱི་དད་པ་ཡག་པོ་ཞིག་ཡོད་ན། དཀོན་མཆོག་གསུམ་གྱི་ཐུགས་རྗེའི་བྱིན་རླབས་དེ་གང་ཟག་མཆོག་དམན་སུ་ཡིན་ནའང་འདྲ་སུས་གསོལ་བ་བཏབ་ན་དེ་ལ་འབྱུང་གི་རེད་དཀོན་མཆོག་གསུམ་གྱི་ཡོན་ཏན་དང་ཐར་པའི་ཕན་ཡོན་བསམས་ནས་སེམས་སྤྲོ་བ་སྐྱེས་པ་དེ་དང་བའི་དད་པ་རེད། ངས་དེ་ལྟ་བུའི་ཡོན་ཏན་དེ་ཐོབ་ན་བསམ་རྒྱུའི་རེ་བ་དང་མོས་པ་ཡོད་རྒྱུ་དེ་འདོད་པའི་དད་པ་རེད། དཀོན་མཆོག་གསུམ་པོ་འདི་ལ་ཡིད་ཆེས་ཀྱི་དད་པ་ཡོད་དུས་བསླུ་བ་མེད་འདིའི་དོན་ལ་ངས་སྲོག་བཅད་ན་བློས་གཏོང་ཐུབ་ས་རེད་བསམ་པའི་བློ་ཅན་ཞིག་ཡོད་ན། དེ་ཕྱིར་མི་ལྡོག་པའི་དད་པ་རེད་དུས། དེ་བསམ་པའི་སྒོ་ནས་སྐྱབས་སུ་འགྲོ་དགོས་རེད། སྐྱབས་སུ་འགྲོ་ས་དེ་ལ་དཀོན་མཆོག་གསུམ་དང་རྩ་བ་གསུམ་མང་པོ་ཞིག་བཤད་ནའང་ཚུར་བསྡུ་ན་རང་གི་རྩ་བའི་བླ་མ་གཅིག་ལ་འདུས་རྒྱུ་རེད། དེས་ན་ཀུན་མཁྱེན་འཇིགས་མེད་གླིང་པས། བློ་བླ་མར་དད་པ་སྐྱབས་འགྲོ་ཡི་མཐར་ཐུགགསུང་རྒྱུ་དེ་དང་། གུ་རུ་ང་སྒོམ་ང་སྒྲུབ་ང་རྗེས་གཟུང་། ང་མཐོང་སངས་རྒྱས་ཀུན་མཐོང་ང་ཉིད་ནི། བདེ་གཤེགས་འདུས་པའི་ངོ་བོ་ཉིད་ཡིན་པས། །གསུང་རྒྱུ་དེ་རེད་དུས་དེས་ན་བླ་མ་གཅིག་ལ་གསོལ་བ་བཏབས་སྡད་ན་དེ་ལས་གཞན་དགོས་རྒྱུ་མ་རེད། དེ་ལྟ་བུ་དཀོན་མཆོག་གསུམ་ལ་ཡིད་ཆེས་ཀྱི་དད་པས་སྐྱབས་སུ་འགྲོསྐྱབས་སུ་འགྲོ་བ་དེ་ལ་ནམ་མཁའ་དང་མཉམ་པའི་སེམས་ཅན་ཐམས་ཅད་གྱི་དོན་དུ་སྐྱབས་སུ་འགྲོ་བ་ཡིན་བསམ་ཡུན་རིང་ཐུང་ག་ཚོད་སྐྱབས་སུ་འགྲོ་ན་རང་སངས་རྒྱས་ཀྱི་གོ་འཕང་མ་ཐོབ་ཀྱི་བར་དུ་སྐྱབས་སུ་འགྲོ་བ་ཡིན་བསམ་ན་ཐེག་པ་ཆེན་པོའི་སྐྱབས་འགྲོ་རེད་དུས་དེ་དགོས། དེས་ན་སྐྱབས་འགྲོ་དེའི་སྟེང་ནས་ཐེག་པ་ཆེན་པོའི་ཆོས་ཉམས་སུ་ལེན་པ་དེ་ལ་སེམས་བསྐྱེད་དགོས་དུས་སེམས་བསྐྱེད་དེ་ཀུན་སློང་ཡག་པོ་བྱུང་ཚར་ན་དེ་ནས་ཐེག་པ་ཆེན་པོའི་ལམ་རེད་རྒྱུ་རེད་དུས། གཉིས་པ་ཐེག་ཆེན་གྱི་ལམ་སྲོག་ལྟ་བུ་སེམས་བསྐྱེད་ནི། ། མཐའ་ཀླས་མ་གྱུར་འགྲོ་ཀུན་ལ། །བཟོད་མེད་སྙིང་རྗེས་དྲངས་པ་ཡིས། །སྨོན་དང་འཇུག་པའི་བྱང་ཆུབ་སེམས། །རྣམ་པ་ཀུན་ཏུ་བསྐྱེད་པར་བྱ། གསུང་རྒྱུ་དེ་རེད་དུས་དེས་ན་སེམས་ཅན་ཟེར་མཁན་འདི་ལ་དཔེར་ན་ད་ལྟ་དབྱར་ཀའི་དུས་ཡིན་ན་ས་36-50 ཐུ་བ་གང་ཙམ་བཅད་ན་འབུ་སྲིན་ག་ཚད་ཡོད་རྒྱུ་རེད་འདི་ཐམས་ཅད་སེམས་ཅན་རེད་སེམས་ཅན་འདི་ཐམས་ཅད་ཐོག་མ་མེད་པ་ནས་ད་ལྟ་ཡན་ཆད་ཁམ་གསུམ་འཁོར་བར་སྐྱེ་རྒ་ན་འཆིས་མནར་བཞིན་པ་རེད། དེས་ན་ད་ལྟ་རང་གི་ལུས་རྟེན་འདིའི་སྟེང་དུ་གནོད་བྱེད་གྱི་དགྲ་ཡིན་བསམ་ན་སྐྱེ་བ་སྔ་མ་ཕ་མ་རེད་ལུས་རྟེན་འདིའི་སྟེང་དུ་ཕན་བྱེད་ཀྱི་གཉེན་ཕ་མ་ཡིན་བསམ་ནའང་སྐྱེ་བ་སྔ་མ་དགྲ་རེད་དེས་ན་དགྲ་གཉེན་འདི་ལ་ངེས་པ་གཏན་ནས་ཡོད་མ་རེད། ངེས་པ་མེད་པའི་རྒྱུ་མཚན་ཅི་རེད་ཟེར་ན་ང་ཚོ་སེམས་ཅན་ཐམས་ཅད་ལས་ཀྱི་གཞན་དབང་གིས་གང་ན་འཕངས་སོང་ན་མ་གཏོགས་རང་གི་བསམ་བློ་ལྟར་དུ་རྙེད་རྒྱུ་མ་རེད་དེས་ན་སང་ཉིན་འཆི་བའི་གནས་སྐབས་ན་སྐྱེ་བ་གང་དུ་ལེན་ན་ལས་དགེ་སྡིག་གི་རྗེས་སུ་འཕེན་འགྲོ་ལེ་མ་གཏོགས་རང་ལ་རང་དབང་ཡོད་རྒྱུ་མ་རེད་དུས་དེས་ན་དགྲ་གཉེན་ངེས་པ་མེད་པས་དགྲ་ལ་སྡང་སེམས་སྐྱེ་རྒྱུ་ཡོད་མ་རེད་རང་གིས་ཕ་མ་རེད་བསམ་ནས་གཉེན་ལ་ཆགས་སེམས་སྐྱེ་རྒྱུ་ཡོད་མ་རེད། བཟའ་ཚང་མི་རྟག་ཚོང་དུས་མགྲོན་པོ་འདྲ། ཟེར་བ་དེ་རེད་དུས་ཤིང་རྩེ་ལ་བྱིའུ་མང་པོ་ཅིག་ཆགས་ཡོད་ན་སྐད་ཅིག་གཅིག་གི་བྱིའུ་རྣམས་སོ་སོ་བུད་འགྲོ་རྒྱུ་རེད་དུས་དེ་ལྟ་བུ་ཡིན་དུས་དེས་ན་སེམས་ཅན་འདི་མ་ལུས་པ་ཐམས་ཅད་དགྲ་ལ་སྡང་བའི་སེམས་སྤང་ཏེ་སངས་རྒྱས་ཀྱི་གོ་འཕང་ལ་བཀོད། གཉེན་བྱམས་པ་ལ་ཆགས་པའི་སེམས་སྤང་ཏེ་དམ་པའི་ཆོས་ལ་བཀོད་དགོས་བསམ་པ་ཅན་ཞིག་བྱས་ཏེ། མདོར་ན་རང་གི་ལུས་ངག་ཡིད་གསུམ་གྱི་དགེ་བའི་རྩ་བ་ཅི་བྱས་པ་དེ་ཐམས་ཅད་སེམས་ཅན་གྱི་དོན་མ་གཏོགས་རང་གི་དོན་ཅི་ཡང་མི་བསམ་པ་ཅན་ཞིག་བྱས་ན་སེམས་ཅན་གྱི་དོན་བསམ་བཞག་ན་སེམས་བསྐྱེད་ཟེར་བ་དེ་རེད། སེམས་ཅན་སྡུག་བསྔལ་དང་བྲལ་འདོད་ཀྱི་སྙིང་རྗེ་། བདེ་བ་དང་ལྡན་འདོད་ཀྱི་བྱམས་པ་དང་། སྙིང་རྗེ་གཉིས་ཀྱི་སྒོ་ནས་དྲངས་དགོས་རྒྱུ་རེད། སྟོང་ཉིད་སྙིང་རྗེ་སྙིང་པོ་ཅན་ཟེར་བ་ཐེག་པ་ཆེན་པོའི་ལམ་གྱི་རྩ་བ་དེ་སྙིང་རྗེ་རེད། དེས་ན་སྙིང་རྗེས་དྲངས་ཏེ་ནམ་མཁའ་དང་མཉམ་པའི་སེམས་ཅན་ཐམས་ཅད་སངས་རྒྱས་ཀྱི་ས་ལ་བཀོད་པར་བྱ་སྙམ་པའི་སྨོན་པ་སེམས་བསྐྱེད། དེས་རྩིས་ཟིན་པའི་དགེ་བའི་རྩ་བ་ཅི་བྱས་པ་འདི་ཐམས་ཅད་སེམས་ཅན་གྱི་དོན་དུ་ཡིན་བསམ་པ་འཇུག་པ་བྱང་ཆུབ་མཆོག་ཏུ་སེམས་བསྐྱེད་ན། དེས་སྨོན་འཇུག་གཉིས་དང་ལྡན་པའི་སྒོ་ནས་གང་ལ་བླ་མ་ཡིན་ན་འདྲ་དཀོན་མཆོག་གསུམ་པོ་ཡིན་ན་འདྲ་དེའི་དྲུང་དུ་ལུས་ངག་ཡིད་གསུམ་གྱི་དགེ་བ་བྱས་པ་དེ་སེམས་ཅན་གྱི་དོན་དུ་བྱེད། རང་དོན་ཁོ་ན་ལ་བསམ་བློ་མི་གཏོང་བསམ་པའི་གཞན་ཕན་གྱི་བསམ་བློ་བཟང་པོ་ཡང་དག་པ་ཞིག་བསྐྱེད་བཞག་ན། བྱང་ཆུབ་སེམས་དཔའི་ཀུན་སློང་ཟེར་མཁན་དེ་རེད། དེ་ཡི་རྗེས་སུ་ཉམས་རྟོགས་རྒྱུད་ལ་སྐྱེ་འོང་བ་དེ་ལ་ཉམས་རྟོགས་སྐྱེ་བའི་གེགས་སུ་གྱུར་བ་དེ་སུ་རེད་ཟེར་ན་སྡིག་པ་དང་སྒྲིབ་པ་རེད། སྡིག་པ་སྒྲིབ་པ་དེ་ཉིད་བཤགས་པའི་ཐབས་སུ་གྱུར་པ་ལ་སངས་རྒྱས་ཀྱིས་མང་པོ་ཞིག་གསུང་ཡོད་རེད་དེ། དེའི་ནང་ནས་སྡིག་བཤགས་ཐམས་ཅད་ཀྱི་རྒྱལ་པོ་དེ་ཉིད་རྡོ་རྗེ་སེམས་དཔའི་བསྒོམ་བཟླས་ཡིན་དུས།། གསུམ་པ་ལམ་གྱི་གེགས་སེལ་རྡོར་སེམས་བསྒོམ་བཟླས་ནི། །འགལ་རྐྱེན་སྡིག་སྒྲིབ་བསལ་བའི་ཕྱིར། །སྟོབས་བཞིའི་གནད་དང་ལྡན་པ་ཡིས། །རྡོ་རྗེ་སེམས་དཔའི་བསྒོམ་བཟླས་ངང་། །ཡང་དག་གཉུག་མའི་གནས་ལུགས་བལྟ། ཞེས་གསུང་དུས་དེས་ན་འགལ་རྐྱེན་ཟེར་དུས་ཉམས་དང་རྟོགས་པ་མི་སྐྱེ་བ་གནོད་པའི་ཕྱོག་སུ་གྱུར་བ་འགལ་རྐྱེན་ཚེ་རབས་ཐོག་མེད་ནས་ད་ལྟ་ཡན་ཆད་འཁོར་བར་འཁྱམས་དུས་ངེད་ཏོས་སྡིག་པ་བསགས་ཡོད་རྒྱུ་རེད་དཔེར་ན་བྱ་དང་བྱེའུ་འབུ་སྲིན་ལ་སོགས་པ་ལྟ་བུ་ཅན་ཞིག་ཡིན་ན་སྲོག་གཅོད་པ་བསླབ་མི་དགོས་པ་རང་སྟོབས་ཀྱི་ཤེས་འོང་གི་འདུག་གདེ་ཤེས་འོང་བ་དེ་ལས་དང་ཉོན་མོངས་པའི་གཞན་དབང་དུ་གྱུར་སོང་རེད་དེས་ན་ལས་དང་ཉོན་མོངས་པའི་གཞན་དབང་གིས་ལས་བསགས་ཚར་དུས། ཐར་པའི་ལམ་ལ་མི་འགྲོ་བའི་ཉོན་མོངས་པ་དང་ཤེས་བྱའི་སྒྲིབ་པའི་ཁུར་པོ་དེ་རང་གི་རྒྱུད་ལ་ཁུར་ཚར་ཡོད་རེད། སྡིག་སྒྲིབ་དེ་ཕར་བསལ་བར་བྱ་བའི་ཕྱིར་དུ། རང་གི་སྤྱི་བོའི་གཙུག་ཏུ་བླ་མ་རྡོ་རྗེ་སེམས་དཔའ་བསྒོམ་པ་དེ་སྡིག་པ་བཤགས་པའི་རྟེན་རེད་དུས། རྟེན་གྱི་སྟོབས། ཚེ་རབས་ཐོག་མེད་ནས་ད་ལྟ་ཡན་ཆད་ཀྱི་སྡིག་པ་ལ་འགྱོད་སེམས་དྲག་པོ་སྐྱེ་བ་དེ་སུན་འབྱིན་པའི་སྟོབས། སྡིག་ལྟུང་གི་གཉེན་པོ་བླ་མ་རྡོ་རྗེ་སེམས་དཔའི་སྐུ་ལས་བདུད་རྩིའི་རྒྱུན་བབ་པ་དེས་རང་གི་ནད་གདོན་སྡིག་སྒྲིབ་ཐམས་ཅད་སྦྱང་ཞིང་དག་པར་མཛད་ཀྱི་ཡོད་བསམ་ན་གཉེན་པོ་ཀུན་ཏུ་སྤྱོད་པའི་སྟོབས། ད་ཕྱིན་ཆད་སྡིག་པ་མི་དགེ་བ་མི་བྱེད་སྙམ་པ་སོར་ཆུད་པའི་སྟོབས་ཏེ་སྟོབས་བཞི་དང་ལྡན་པའི་རྡོ་རྗེ་སེམས་དཔའི་བསྒོམ་བཟླས་བྱས་ན་རྡོ་རྗེ་སེམས་དཔའ་དེ་སྔོན་བྱང་ཆུབ་མཆོག་ཏུ་ཐུགས་བསྐྱེད་པའི་སྐབས་ནས་སེམས་ཅན་ཐམས་ཅད་ཀྱི་ལས་དང་ཉོན་མོངས་པའི་སྒྲིབ་པ་སྦྱོང་ནུས་པ་ཁོང་གི་མཚན་དང་ཡི་གེ་བརྒྱ་པའི་སྲོག་སྔགས་དེ་སུས་བཟླས་ན་དེའི་སྡིག་སྒྲིབ་ཐམས་ཅད་བྱང་བར་ཤོག་ཅིག་གསུང་དམ་བཅའ་མཛད་བཞག་པ་རེད། དེས་ན་སྡིག་སྒྲིབ་སྦྱོང་བ་ལ་སངས་རྒྱས་ཐམས་ཅད་ཀྱི་ཐུགས་རྗེ་གཅིག་ཏུ་བསྡུས་པ་རྡོར་སེམས་ལས་ལྷག་ཡོད་མ་རེད་དུས། དེ་ལྟ་བུ་རྡོ་རྗེ་སེམས་དཔའི་བསྒོམ་བཟླས་བྱས་ཡིག་བརྒྱའི་སྒོ་ནས་བཤགས་པ་བྱེད། བཤགས་པའི་མཐའ་ནས་རྡོར་སེམས་ཀྱིས་སྡིག་སྟོང་དག་པའི་གནང་བ་བྱིན་ཏེ་རང་ལ་མར་ཐིམས་ནས་རང་གི་སེམས་མ་བཅོས་པའི་ངང་ལ་མཉམ་པར་བཞག་ན། འདི་ཉིད་རྡོ་རྗེ་སེམས་དཔའ་དོན་གྱི་གནས་ལུགས་དེ་ཡིན་དུས་དེའི་ངང་ལ་མ་བཅོས་པར་བཞག་ན་དེ་ཡང་དག་པ་གཉུག་མའི་གནས་ལུགས་ཀྱི་ལྟ་བ་དེ་སྡིག་པ་སྦྱོང་བར་བྱེད་པ་ལ་གསལ་སྟོང་མཉམ་ཉིད་ཀྱི་གནས་ལུགས་དེ་ཤིན་ཏུ་ཟབ་པ་རེད་དུས་དེ་ལྟ་བུ་ཅན་ཞིག་ཡོང་དགོས་གསུང་རེད་དེའི་རྗེས་སུ་མཐུན་རྐྱེན་ཚོགས་བསགས་དགོས་རེད། ཚོགས་མ་བསགས་ན་དཔེར་ན་མི་ཆེན་པོ་ཅིག་མགྲོན་དུ་འབོད་དགོས་ན་ལོང་སྤྱོད་དང་ལྡན་པ་གཅིག་མ་གཏོགས། ལོང་སྤྱོད་མེད་པ་ཞིག་གིས་མགྲོན་འབོད་ཐུབ་ཀྱི་མ་རེད། དེས་ན་ལོང་སྤྱོད་དང་ལྡན་པ་གཅིག་གིས་མགྲོན་འབོད་ཐུབ་ཀྱི་རེད་དུས་དཔེ་དེ་ལྟར་དུ་ང་ཚོས་བསོད་ནམས་དང་ཡེ་ཤེས་ཀྱི་ཚོགས་ཡག་པོ་ཞིག་བསགས་བཞག་ན་ཉམས་དང་རྟོགས་པ་རང་ཤུགས་ཀྱིས་རྒྱུད་ལ་སྐྱེ་ཡོང་གི་རེད་དུས། བཞི་པ་ལམ་གྱི་བོགས་འབྱིན་མཎྜལ་ནི། །མཐུན་རྐྱེན་ཚོགས་གཉིས་མྱུར་འདུམ་པ། །ཕྱི་ནང་གསང་བ་དེ་ཁོ་ནའི། །རབ་འབྱམས་མཆོད་པའི་མཎྜལ་གྱིས། །སྐུ་གསུམ་དཀྱིལ་འཁོར་ལྷ་ཚོགས་མཆོད། གསུང་དུས་མཐུན་རྐྱེན་ཚོགས་བསགས་པ་དེ་ལ་དམིགས་བཅས་བསོད་ནམས་ཀྱི་ཚོགས་དང་། དམིགས་མེད་ཡེ་ཤེས་ཀྱི་ཚོགས་ཟེར་མཁན་གཉིས་ཡོད་རེད། ཚོགས་གཉིས་དེ་དཀའ་ལས་ཆུང་ཆུང་ཞིག་གིས་མྱུར་དུ་ཚོགས་རྫོགས་འགྲོ་བ་དེ་ལ་ཕྱི་ཡི་མཎྜལ་ཟེར་ནས་རང་གི་ལག་པའི་ནང་དུ་ཡོད་རྒྱུ་མཎྜལ་དེ་ལ་རི་རབ་གླིང་བཞི་ཉི་ཟླ་དང་བཅས་པར་བཀོད་པ་དེ་ལ་སྟེང་ལྷ་འོག་ཀླུ་བར་མིའི་ལོང་མཎྜལ་སྤྱོད་ཐམས་ཅད་ཡོད་པ་དེ་རྒྱལ་བ་སྲས་དང་བཅས་པ་ལ་ཕུལ་ན་དེ་ཕྱི་ཡི་་རེད། ནང་གི་མཎྜལ་ཟེར་ན་རང་གི་རྡོ་རྗེ་ཕུང་པོའི་གྲོང་ཁྱེར་དེ་ལ་གནས་པ་རྩ། གཡོ་བ་རླུང། བཀོད་པ་བྱང་ཆུབ་སེམས་ཀྱི་ངོ་བོ་དེ་རང་བཞིན་ལྷུན་གྲུབ་ཀྱི་མཎྜལ་རེད། དེ་རྒྱལ་བ་སྲས་དང་བཅས་པ་ལ་ཕུལ་ན་ནང་གི་མཎྜལ་དེ་རེད་གསང་བའི་མཎྜལ་བྱས་ན་སེམས་ཉིད་ཀ་དག་གི་ངོ་བོ་འོད་གསལ་སྣང་བ་བཞི་ཡི་ཚོམ་བུ་བཀོད་ཏེ་ཕུལ་ན་གསང་བའི་མཎྜལ་རེད་དུས་དེ་ཕུལ་ན་ཕྱི་ནང་གསང་གསུམ་གྱི་མཎྜལ་ལ་རྟེན་ནས་སྐུ་གསམ་གྱི་ཞིང་ཁམས་རྒྱུད་ལ་རྫོགས་པ་བཤད་ཡོད་རྒྱུ་རེད་དེ་ཁོ་ནའི་སྒོ་ནས་མཆོད་པའི་སྤྲིན་ཕུང་ཕུལ་ན་དཔེར་ན་མི་གཅིག་གི་བླ་མ་ཆེན་པོ་གཅིག་ལ་འབུལ་བ་ཕུལ་ན་ཁོས་ཁ་རྗེ་ལོངས་སྤྱོད་དང་བཅས་པ་ཕུལ་བཞགས་ན་དཔེ་མ་སྲིད་པའི་འབུལ་བ་ཆེན་པོ་ཞིག་ལ་རྩི་གི་རེད་དཔེ་དེ་བཞིན་དུ་མཎྜལ་གྱི་སྟེང་ན་སྣོད་བཅུད་དཀྱིལ་འཁོར་ཡོངས་སུ་རྫོགས་པའི་རང་བཞིན་དེ་ཕུལ་བཞགས་ན་ཚོགས་རྫོགས་ཆེས་ཀྱི་རེད་དེ་མིན་ན་མར་མེ་དང་མེ་ཏོག་ལྟ་བུ་ཡིན་ན་མཆོད་པ་སྣ་རེ་རེ་མ་གཏོགས་མེད་མཆོད་པ་ཐམས་ཅད་ཚང་སོང་བ་དེ་མཎྜལ་རེད་དུས། མཎྜལ་ཕུལ་ཏེ་བླ་མ་སྐུ་གསུམ་གྱི་དཀྱིལ་འཁོར་ལ་མཆོད། བསོད་ནམས་དང་ཡེ་ཤེས་ཀྱི་ཚོགས་གཉིས་ཡོངས་སུ་རྫོགས་ཀྱི་རེད། དེ་ཡི་རྗེས་སུ་རྟོགས་པའི་ཡེ་ཤེས་ཁྱད་པར་ཅན་སྐྱེ་བའི་རྒྱུ་བླ་མའི་རྣལ་འབྱོར་རེད་དུས། ལྔ་པ་ལམ་ཀུན་གྱི་གཞུང་ཤིང་བླ་མའི་རྣལ་འབྱོར་ནི།། ། ཁྱད་པར་རྡོ་རྗེའི་ཡེ་ཤེས་མཆོག །མངོན་སུམ་རྒྱུད་ལ་འཕོ་བྱེད་པ། །མོས་གུས་བླ་མའི་རྣལ་འབྱོར་ནི། །ཉམས་ལེན་ཀུན་གྱི་རྩ་བའོ། གསུང་རྒྱུ་དེ་རེད་དུས་ཁྱད་པར་དུ་རང་རེའི་ཉམས་སུ་ལེན་རྒྱུ་གང་རེད་ཟེར་ན་རང་བཞིན་རྫོགས་པ་ཆེན་པོའི་གནས་ལུགས་རེད། རང་བཞིན་རྫོགས་པ་ཆེན་པོའི་གནས་ལུགས་དེ་རྟོགས་པར་བྱེད་པ་དེ་བླ་མའི་བྱིན་རླབས་ལ་རག་ལས་པ་རེད། བྱིན་རླབས་དེ་རྒྱུད་ལ་མར་མངོན་སུམ་འཕོ་དགོས་ན། བླ་མ་ལ་མ་བསྟེན་པར་རང་བཞིན་གྱིས་རྒྱུད་ལ་ཞུགས་ཐུབ་གྱི་མ་རེད་དེས་ན་བླ་མའི་བྱིན་རླབས་དེ་རྒྱུད་ལ་འཕོས་ན་རྫོགས་པ་ཆེན་པོ་རྟོགས་པ་ནམ་མཁའ་དང་མཉམ་པ་དེ་རང་ཤུགས་ཀྱིས་རྒྱུད་ལ་ཤར་ཡོང་རྒྱུ་རེད། དཔེར་ན་ཤར་གྱི་ཕྱོག་ནས་ནམ་ལངས་འོང་ན་དེའི་རྗེས་ནས་ཉི་མ་ཤར་ཡོང་རྒྱུ་ཐེ་ཚོམ་ཡོད་མ་རེད་དཔེ་དེ་བཞིན་དུ་ཀུན་མཁྱེན་ངག་གི་དབང་པོས་གྲུབ་རྟགས་ཐམས་ཅད་བླ་མ་ལ་ཡིད་ཆེས་ཀྱི་དད་པ་རྩེ་ཅིག་ཏུ་མཛད་པ་དེ་ལ་བརྟེན་ནས་བྱུང་བ་རེད། པཎ་ཆེན་ན་རོ་པས་གྲུབ་ཆེན་ཏེ་ལོ་པ་བསྟེན་མཛད་པའི་དུས་སྐུ་ལུས་དེའི་སྟེང་དུ་དཀའ་བ་ཆེན་པོ་བཅུ་གཉིས་དཀའ་ཕྲན་བཅུ་གཉིས་ཏེ་དཀའ་བ་མི་འདྲ་བ་ཉི་ཤུ་རྩ་བཞི་སྐུ་ལུས་གཅིག་གི་སྟེང་ན་སྤྱད་དེ་དེའི་མཐའ་ན་ཏེ་ལོ་པས་དགོངས་བརྒྱུད་གྱི་ཡེ་ཤེས་འཕོ་སོང་དུས་དབང་བསྐུར་ཆོས་བཤད་གཞན་དགོས་ཡོད་མ་རེད། རྟོགས་པའི་ཡེ་ཤེས་རྒྱུད་ལ་འཕོ་ཚར་དུས་རྟོགས་པ་ནམ་མཁའ་དང་མཉམ་པར་གྱུར་སོང་བ་དཔེ་དེ་ལྟ་བུ་རེད། དེ་བཤད་པར་བྱ་བའི་ཕྱིར་དུ་རང་གི་སྤྱི་བོའི་གཙུག་གི་བླ་མ་དེ་ཕྱི་ལྟར་དུ་དཀོན་མཆོག་ཀུན་འདུས་ནང་ལྟར་དུ་རྩ་གསུམ་ཀུན་འདུས་གསང་བ་ལྟར་ན་སྐུ་གསུམ་ཀུན་འདུས་ཀྱི་བདག་ཉིད་ཡིན་བསམ་ནས་བློ་སྙིང་བྲང་གསུམ་དེ་ལ་གཏད་བསམ་རྒྱུ་བླ་མ་ལས་མེད་པ་བློ་སྣ་བླ་མས་འཕྲོགས་པ་ཡིད་ཆེས་ཀྱི་དད་པའི་སྒོ་ནས་བླ་མའི་མཚན་ཙམ་ཐོས་འོང་ནའང་ལུས་བ་སྤུ་གཡོ། མིག་མཆི་མ་འཁྲུགས་པ་ཞིག་བྱུང་ན། དགོངས་རྒྱུད་གྱི་རྟོགས་པ་རྒྱུད་ལ་མི་སྐྱེ་བའི་ཐབས་ཡོད་རྒྱུ་མ་རེད་བླ་མ་དེ་རང་གི་སྤྱི་བོའི་གཙུག་ཏུ་སྒོམ། དེ་སངས་རྒྱས་ཐམས་ཅད་འདུས་པའི་བདག་ཉིད་ཡིན་པར་ངེས་ཤེས་སྐྱེད། མོས་གུས་རྩེ་ཅིག་ཏུ་བྱེད། བླ་མའི་སྐུ་གསུང་ཐུགས་ལས་འོད་ཟེར་དཀར་དམར་མཐིང་གསུམ་འཕྲོས། རང་གིས་གནས་གསུམ་དུ་ཐིམ། ལུས་ངག་ཡིད་གསུམ་གྱི་སྒྲིབ་པ་དག་སོང་བསམ་རྒྱུ་དེ་ཀུན་རྫོབ་ཕྱི་ཡི་བླ་མའི་རྣལ་འབྱོར་རེད། མཐར་བླ་མ་དགྱེས་པ་ཆེན་པོས་འོད་དུ་ཞུ་ནས་རང་གི་སེམས་ཀྱི་གནས་ལུགས་དེ་དང་བླ་མའི་ཐུགས་དབྱེར་མེད་དུ་འདྲེས་ཏེ་ཆུ་དང་འོ་མ་བསྲེས་པ་ལྟ་བུ་གྱུར་སོང་བསམ། རང་གི་སེམས་ཀྱི་གནས་ལུགས་དེ་ལས་མ་བཅོས་པའི་རང་སེམས་ཀྱི་གནས་ལུགས་དེ། དོན་དམ་ནང་གི་བླ་མ་རེད་དུས། དེ་ལྟ་བུ་ཞིག་ཉམས་སུ་བླང་ན་ཉམས་ལེན་ཀུན་གྱི་རྩ་བ་དེ་རེད། སྣང་སྟོང་ཟུང་འཇུག་གི་སྒོ་ནས་ཉམས་སུ་ལེན་དུས། རྟོགས་པའི་ཡེ་ཤེས་མི་སྐྱེ་བའི་ཐབས་ཡོད་རྒྱུ་མ་རེད། དཔེར་ན་ང་ཚོས་བླ་མའི་རྣལ་འབྱོར་བསྒོམས་པའི་སྐབས་ལ་བླ་མ་སྤྱི་བོའི་གཙུག་ཏུ་བསྒོམས་ནས། དབང་བཞི་ལེན་པ་དེ་ཀུན་རྫོབ་ཕྱི་ཡི་བླ་མ་རེད། དེའི་མཐར་བླ་མ་དགྱེས་པ་ཆེན་པོས་འོད་དུ་ཞུ་ནས་རང་ལ་མར་བསྟིམས། རང་གི་སེམས་ཀྱི་གནས་ལུགས་དེ་ངེས་པ་དོན་གྱི་བླ་མ་ཡིན་དུས་དེ་ལྟར་བྱེད་དགོས་བསམ། དེ་ནས་དྲུག་པ་དེ་ལྟར་ཐུན་མོང་ནང་གི་སྔོན་འགྲོ་ཉམས་སུ་བླང་བའི་ཕན་ཡོན་ནི། ། དེ་ལྟར་ལམ་གཞན་ཐུན་མོང་གི །སྔོན་འགྲོའི་བདུད་རྩིས་སྙིང་བརླན་པས། །ཐུན་མོང་མ་ཡིན་ཉམས་རྟོགས་ཀྱི། །ས་བོན་རྒྱུད་ལ་ཆགས་པར་འགྱུར། ཞེས། གོང་དུ་བཤད་པ་དེ་ལྟར་དུ་ཐུན་མོང་ཕྱི་ཡི་སྔོན་འགྲོཐུན་མིན་ནང་གི་སྔོན་འགྲོ་ཐམས་ཅད་ཉམས་སུ་བླང་བཞག་ན་མདོ་སྔགས་ཐམས་ཅད་མེད་པའི་ཉམས་ལེན་གྱི་གནད་གཅིག་ཏུ་བསྡུ་ཡོང་རྒྱུ་རེད། དེ་ལྟར་བསྡུས་འོང་དུས་ལམ་དེ་ལ་བརྟེན་ནས་ཐུན་མོང་ཕྱི་ཡི་སྔོན་འགྲོ་ཉམས་ལེན་བྱས་ནའང་རྒྱུ་མཚན་ཉིད་ཐེག་པའི་ཉན་ཐོས་དང་རང་རྒྱལ་དང་མཐུན་པའི་ལམ་རེད། དེའི་ལམ་དེ་ཉམས་ལེན་བྱས་དུས། རང་གིས་རྒྱུད་ལ་ངེས་འབྱུང་དང་སྐྱོ་ཤས་སྐྱེ་ནས་རྟོགས་པའི་ཡེ་ཤེས་རྒྱུད་ལ་སྐྱེ་བའི་གྲོགས་རེད་འགྲོ་བས་ཉན་རང་གི་ལམ་རེད་ཟེར་མར་དམའ་ས་ལ་འཕེན་དགོས་རྒྱུ་མ་རེད་ཐུན་མིན་ནང་གི་སྔོན་འགྲོ་ཐེག་པ་ཆེན་པོའི་ལམ་རེད། དེ་ཉམས་སུ་ལེན་པ་ལ་རྒྱུ་མཚན་ཉིད་ཐེག་པ་དང་འབྲས་བུ་རྡོ་རྗེ་ཐེག་པ་གཉིས་ཡོད་རྒྱུ་རེད་དེ་གཉིས་ཀ་མན་ངག་གི་གནད་ཐམས་ཅད་ཚང་བའི་སྒོ་ནས་རྩེ་གཅིག་ཏུ་ཉམས་སུ་ལེན་འོང་དུས་རང་གིས་རྒྱུད་ལ་རྟོགས་པའི་ཡེ་ཤེས་སྐྱེ་བྱེད་དེ་རེད། ཐུན་མིན་ནང་གི་སྔོན་འགྲོ་དེ་ལ་ད་ལྟ་སྐྱེ་བའི་ཚུལ་ཤེས་ན་དེ་ནས་སྔགས་ཀྱི་སྔོན་འགྲོ་དེ་གཙོ་ཆེ་གྱི་རེད་དཔེར་ན་མཐའ་ཡི་རྒྱ་མཚོ་ནང་ནོར་བུ་ལེན་ལ་འགྲོ་དུས་རྒྱ་མཚོ་དང་ཐག་ཉེ་དུས་དེ་ནས་གྲོང་པ་རྣམས་ཇེ་ཉུང་རེད་རི་ཐམས་ཅད་ཇེ་ཉུང་རེད་ནམ་མཁའ་མ་གཏོགས་མཐོང་རྒྱུ་མེད་དུས་རྒྱ་མཚོ་དང་ཐག་ཉེ་བའི་ལྟས་ཡིན་གསུང་བ་ལྟར་དུ། 