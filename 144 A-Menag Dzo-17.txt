གསུམ་པ་སྐྱེ་འགག་གྲོལ་བར་ས་བཟུང་ནི། །མཁའ་ལྟར་སྐྱེ་གཞི་མ་གྲུབ་སྐྱེ་བའི་མཐའ་ལས་གྲོལ། ། རོལ་པ་མ་འགགས་འགག་པའི་མཐའ་ལས་གྲོལ། །སྐྱེ་དུས་སྐྱེ་མེད་གཉིས་ཀའི་མཐའ་ལས་གྲོལ། ། ལྟ་བྱེད་མ་གྲུབ་གཉིས་མེད་མཐའ་ལས་གྲོལ། །རང་བཞིན་དབྱིངས་གཅིག་དག་པར་རྟོགས་པར་གྱིས། ། གསུངས་དུས། གསུམ་པ་ཆོས་ཉིད་ཀྱི་ལྟ་བ་དེ་ལ་གསར་དུ་སྐྱེ་བ་མེད་དུས་ཕར་འགག་པའང་ཡོད་རྒྱུ་མ་རེད། སྐྱེ་འགག་གཉིས་དང་གྲོལ་བའི་ས་བཟུང་བ་དེ་ལ། ནམ་མཁའ་ནི་ཐོག་མར་གང་དུ་སྐྱེས། ད་ལྟ་གང་དུ་འགག །སྐྱེ་བའི་གཞི་གཏན་ནས་ཡོད་རྒྱུ་མ་རེད་དུས། དཔེ་དེ་བཞིན་དུ་ཆོས་ཉིད་ཀྱི་ངོ་བོ་དེ་སྐྱེ་སའི་ཡུལ། སྐྱེ་རྒྱུའི་ཆོས་ཉིད་ཟེར་མཚན་མ་གྲུབ་པ་མེད་པས་སྐྱེ་བའི་མཐའ་ལས་གྲོལ། ཆོས་ཉིད་ཀྱི་རོལ་པ་སྣང་ལ་མ་འགགས་པ་ཐམས་ཅད་རོལ་པ་འགག་པ་མེད་པའི་རང་བཞིན་གྱིས་མཐོང་ཡོང་དུས། དཔེར་ན་ནམ་མཁའ་ལ་འཇའ་ཚོན་ཤར་བ་དེ་ཉིད་འཇའ་ཚོན་གྱིས་ཕར་ནམ་མཁའ་ལ་སྒྲིབ་ཀྱི་མ་རེད། ནམ་མཁས་འཇའ་ཚོན་ལ་གང་ཡང་བྱེད་ཀྱི་མ་རེད། དཔེ་དེ་ལྟར་དུ་སེམས་ཀྱི་རོལ་བ་འགག་པ་མེད་པ་འདི་ཡོད་ནས་བཟུང་སྟེ་ཡང་ཐ་མ་འགག་རྒྱུ་ཡོད་མ་རེད། ནམ་མཁའང་འདུས་མ་བྱས་པ་རེད་དེ་ཡིན་དུས། རོལ་པ་མ་འགགས་འགག་པའི་མཐའ་ལས་གྲོལ། སྐྱེ་འོང་པའི་དུས་ན་སྐྱེ་མེད་དབྱེར་མེད་ཆོས་རྣམས་ཡོད་མེད་གཉིས་ཀྱི་མཐའ་ལས་གྲོལ། ལྟ་བྱེད་ཀྱི་ཡུལ་མ་གྲུབ་པས་ཡོད་མེད་གཉིས་མེད་ཀྱི་མཐའ་ལས་གྲོལ་བ་ཡིན། རང་བཞིན་དབྱིངས་གཅིག་གི་བདག་ཉིད་དོན་འདི་རྟོགས་པར་གྱིས་ཤིག །བཞི་པ་སྣང་སྟོང་ལས་གྲོལ་ས་བཟུང་ནི། །རང་བཞིན་གསལ་བས་སྟོང་པའི་མཐའ་ལས་གྲོལ། ། རྣམ་པར་མི་རྟོག་སྣང་བའི་མཐའ་ལས་གྲོལ། །དབྱེ་བསལ་མེད་པས་གཉིས་ཀའི་མཐའ་ལས་གྲོལ། ། གཟའ་གཏད་མེད་པས་གཉིས་མེད་མཐའ་ལས་གྲོལ། །རང་གྲོལ་མཉམ་པ་ཆེན་པོར་ཤེས་པར་གྱིས། ། གསུངས། བཞི་པ་ཆོས་ཉིད་ཀྱི་ལྟ་བ་དེ་སྣང་ཆ་ཀ་བ་བུམ་པ་ལྟ་བུ། སྟོང་ཆ་ཅི་ཡང་མེད་པའི་སྟོང་པ་ཆད་སྟོང་གཉིས་ཀྱི་གྲོལ་ས་བསྟན་པ་ནི། ཆོས་ཉིད་ཀྱི་ངོ་བོ་སྟོང་པ་ཉིད་ཡིན་ནའང་རང་བཞིན་གསལ་བ་ཡིན་པའི་ཕྱིར་ན་སྟོང་པ་ཆད་པའི་མཐའ་ལས་གྲོལ་བ་ཡིན། རང་བཞིན་གསལ་བ་དེ་ལ་ཡུལ་དང་ཡུལ་ཅན་གྱི་རྣམ་པར་མི་རྟོག་པས་ན་སྣང་བའི་མཐའ་ལས་གྲོལ་བ་ཡིན། རང་བཞིན་གསལ་བ་དང་རྣམ་པར་མི་རྟོག་པ་གཉིས་ཀ་སོ་སོ་རེ་དབྱེ་བ་མེད་པས་ན་གཉིས་ཀའི་མཐའ་ལས་གྲོལ་བ་ཡིན། དེ་ལ་དེ་ཡིན་འདི་ཡིན་ཟེར་རྒྱུ་དམིགས་གཏད་ཀྱི་གཟའ་གཏད་མེད་པས་ན་གཉིས་མེད་ཀྱི་མཐའ་ལས་གྲོལ། རང་གྲོལ་མཉམ་པ་ཆེན་པོར་ཤེས་པར་གྱིས། ལྔ་པ་རྟག་ཆད་ལས་གྲོལ་ས་བཟུང་ནི། །ཅི་ཤར་ངོ་བོ་སྟོང་པས་རྟག་པའི་མཐའ་ལས་གྲོལ། ། སྟོང་པ་སྣ་ཚོགས་འཆར་བས་ཆད་པའི་མཐའ་ལས་གྲོལ། །སྣང་སྟོང་འདུ་འབྲལ་མེད་པས་གཉིས་ཀའི་མཐའ་ལས་གྲོལ། ། ལྟ་མཁན་རང་ངོ་དག་པས་གཉིས་མེད་མཐའ་ལས་གྲོལ། །ཐམས་ཅད་ཡེ་ནས་མ་སྐྱེས་གདོད་ནས་དག་པར་གཟུང༌། ། གསུངས། ད་ཆོས་ཉིད་ཀྱི་ངོ་བོ་ལ་རྟག་ཆད་ལས་གྲོལ་བའི་ཚུལ་ཡིན་ན། ཆོས་ཉིད་ཀྱི་ངོ་བོ་ལས་ཅི་ཤར་ནའང་ངོ་བོ་སྟོང་པ་ལས་མ་འདས་པ་ཡིན་པའི་ཕྱིར་ན་རྟག་བརྟན་ཐེར་ཟུག་ཕྱི་རོལ་མུ་སྟེགས་པའི་བདག་ཤེས་རིག་གི་སྐྱེས་བུ་ཟེར་བ་དེའི་མཐའ་ལས་གྲོལ་བ་ཡིན། སྟོང་པ་དེའང་ནང་ནས་རོལ་པ་འགག་པ་མེད་པ་འཁོར་འདས་ཀྱི་སྣ་ཚོགས་ཐམས་ཅད་སྣང་བསྡད་པའི་ཕྱིར་ན། ཅི་ཡང་མེད་པ་ཆད་ལྟའི་མཐའ་ལས་གྲོལ་བ་ཡིན། སྣང་བའི་ཕུགས་འདི་སྟོང་པ་ལ་ཤར། སྟོང་པའི་བདག་ཉིད་སྣང་བ་ཤར། སྣང་སྟོང་གཉིས་སོ་སོར་འདུ་འབྲལ་མེད་པས་ན་རྟག་ཆད་གཉིས་ཀའི་མཐའ་ལས་གྲོལ་བ་ཡིན། དེ་སྣང་སྟོང་འདུ་འབྲལ་མེད་པའི་ཆོས་ཉིད་འདི་ངོ་ཤེས་འོང་དུས་ལྟ་མཁན་གྱི་མཁན་པོ་གཅིག་དང༌། བལྟ་སའི་ཡུལ་གཉིས་མེད་པས་ན་གཉིས་མེད་ཀྱི་མཐའ་ལས་གྲོལ་བ་ཡིན། ཐམས་ཅད་ཡེ་ནས་མ་སྐྱེས་གདོད་ནས་དག་པར་ཟུངས་ཤིག །དྲུག་པ་བཟང་ངན་གྲོལ་བར་ས་བཟུང་ནི། །མཐོན་པོར་མ་ཆད་བཟང་པོའི་མཆོག་འཛིན་སངས། ། དམའ་མོར་མ་ཆད་ངན་པའི་སྤང་བློ་སངས། །གཉིས་སུ་མ་ཆད་གཉིས་འཛིན་རང་སར་སྟོང༌། ། གཉིས་མེད་མ་ཆད་མུ་མཐའ་ཀུན་ལས་གྲོལ། །དེ་ལྟར་ལྟ་བའི་རྫོང་ཆེན་མ་ཤེས་ན། ། རང་ཚུགས་མི་ཐུབ་གོལ་སྒྲིབ་ལྡང་བ་དང༌། །འོག་མའི་དོན་ལས་བོགས་མི་ཐོན་པར་འགྱུར། ། དེས་ན་ས་བཟུང་གནད་ཀྱི་མན་ངག་གཅེས། །ད་དྲུག་པ་བཟང་ངན་ཐམས་ཅད་རང་གྲོལ་གྱི་ངོ་བོ་ཡིན་ཏེ། གང་རེད་ཟེར་ན། ཆོས་ཉིད་ཀྱི་ལྟ་བ་འདི་ཡར་མཐོ་བཞག་རྒྱུའི་མཐོ་མཐོ་བྱས་ང་རྒྱལ་རློམ་སེམས་ཡོད་རྒྱུ་མ་རེད་དུས། དེ་ཕྱིར་ན་བཟང་པོའི་མཆོག་འཛིན་བྲལ་བ་རེད། དེ་ནས་ན་ཚ་གདོན་བགེགས་རྐྱེན་ངན་འབྱུང་ན། འབྱུང་ཡུལ་འདི་མ་དམའ་ཞུམ་བཞག་རྒྱུ་ཡོད་མ་རེད་དེ་ངན་པའི་མཐའ་ལས་གྲོལ་བ་ཡིན། བཟང་ངན་གཉིས་རིས་སུ་མ་ཆད་པས་གཉིས་འཛིན་རང་སར་དུ་གྲོལ་བ་ཡིན། གཉིས་མེད་ཀྱི་ངོ་བོ་དེ་གཉིས་མེད་མ་ཆད་པས་ན། ཡོད་མེད། མིན་མེད་གཉིས་ཀ་ལས་གྲོལ་བ་ཡིན། དེ་ལྟར་ལྟ་བའི་རྫོང་ཆེན་གྱི་གནད་དྲུག་འདི་ཚུལ་བཞིན་དུ་མ་ཤེས་ན་ཆོས་ཉིད་ཀྱི་ངོ་བོ་རང་ཚུགས་མི་ཐུབ། ཆོས་ཉིད་དངོས་པོ་ཞེན་པ་ལ་སོགས་པའི་གོལ་སྒྲིབ་ལྡང་བ་དང༌། ཐེག་པ་འོག་མའི་ལྟ་བའི་དོན་ལས་བོགས་འཐོན་པ་མི་འགྱུར་བ་ཡིན་པས་ན། དེས་ན་ས་བཟུང་གནད་ཀྱི་མན་ངག་གཅེས་པ་ཡིན་ནོ། ། (401)རྣམ་རྟོག་གྲོགས་སུ་སློང་བའི་ཆོས་དྲུག་ནི། །རྣམ་ཤེས་རང་ཡལ་བསེར་བུ་ལྟ་བུར་ཁྱེར། ། རང་བྱུང་ཡེ་ཤེས་ནང་ནས་འཆར་བ་ཡིན། །འགྱུ་བ་རང་དག་བར་སྣང་གློག་ལྟར་སྦྱངས། ། ཅི་འགྱུས་རང་གསལ་ཡེ་ཤེས་འཆར་བ་ཡིན། །དྲན་པ་རང་སངས་ཆུ་རྙོག་ལྟ་བུར་ཁྱེར། ། ཅི་དྲན་རང་བྱུང་རྒྱལ་བའི་དགོངས་པར་འཆར། །ཅི་རྟོག་ཆོས་ཉིད་ལིངས་པ་གྲོགས་སུ་ཁྱེར། ། བླང་དོར་མེད་པའི་དགོངས་པ་ཁོང་ནས་འཆར། །འཛིན་མེད་རང་ཟད་ཡུལ་མེད་གྲོགས་སུ་ཁྱེར། ། གཞི་མེད་མཐོང་ཡལ་ཡེ་ཤེས་རང་ལ་འཆར། །རང་གདངས་གསལ་དག་ཀློང་གསལ་གྲོགས་སུ་ཁྱེར། ། ཝལ་པོ་རྗེས་མེད་ཡེ་ཤེས་ཁོང་ནས་འཆར། །དེ་ལྟར་ཉམས་སུ་ལེན་པའི་རྣལ་འབྱོར་ལ། ། རྣམ་རྟོག་ཉིད་ལས་ཡེ་ཤེས་འཆར་བ་ཡིན། །ཤིང་སྐམ་དག་ལས་མེ་ཆེན་འབར་བ་ལྟར། ། ཐམས་ཅད་གྲོགས་སུ་འཆར་བ་ཤིན་ཏུ་གཅེས། ། གསུངས་ནས་བཟུང༌། ད་ལྟ་འཁྲུལ་པའི་རྩ་བ་འདྲ་འདི་གང་རེད་ཟེར་ན། རྣམ་རྟོག་འདི་རེད། རྣམ་རྟོག་འདིའི་མཚན་ཉིད་དེ་ཤེས་སོང་ན་སྒོམ་གྱི་གྲོགས་སུ་འགྲོ་ཡི་རེད། རྣམ་རྟོག་གི་མཚན་ཉིད་མ་ཤེས་ན་སྒོམ་གྱི་གྲོགས་སུ་མ་རེད་དུས། དེ་ནས་རྣམ་རྟོག་གྲོགས་སུ་སློང་བའི་ཆོས་དྲུག་ཡོད། གང་རེད་ཟེར་ན། རྣམ་རྟོག་འདི་རང་གི་སེམས་ལ་ཤར་འོང་དུས་ཤར་མ་ཐག་ཏུ་ཡལ་འགྲོ། དཔེར་ན་བར་སྣང་གི་བསེར་བུ་ལྟ་བུ་ཞིག་བར་སྣང་གི་རླུང་ལྟ་བུ་ཡིན༌། དེ་ཡིན་པ་འདི་ངོ་ཤེས་སོང་ན་རྣམ་རྟོག་གི་བསེར་བུ་འགྲོ་ཚར་དུས་ནམ་མཁའ་སྟོང་གསལ་ལྷག་བསྡད་རེད། དཔེ་དེ་ལྟར་རང་བྱུང་ཡེ་ཤེས་ཁོག་པའི་ནང་ནས་འཆར་འོང་བ་ཡིན། ད་ལྟ་རྣམ་རྟོག་མང་པོ་སེམས་ལ་འགྱུ་འོང་དུས་དེ་འགྱུ་བ་འདི། འགྱུ་བ་གཅིག་གི་རྗེས་སུ་མི་ཆད་པ་བར་སྣང་གི་གློག་སྐད་ཅིག་དང་པོ་ན་ཡོད་ན་གཉིས་པ་ན་ཡལ་འགྲོ་རེད་དུས། དཔེ་དེ་བཞིན་དུ་རྣམ་རྟོག་དང་པོ་ཆགས་སྡང་གི་རྣམ་རྟོག་ཡོད་ན་འདྲ། དད་པ་ལ་སོགས་པའི་དགེ་བའི་རྣམ་རྟོག་ཡོད་ན་འདྲ། བར་སྣང་ལ་གློག་ལྟ་བུ་ཞིག་ཤར་དུས། ཤར་མ་ཐག་ཆོས་ཉིད་སྟོང་པ་ཉིད་ལ་ཁོང་ཕར་སྦྱོང་ཐུབ་ན། རྣམ་རྟོག་ཅི་འགྱུ་བ་ཐམས་ཅད་ཡེ་ཤེས་སུ་འཆར་བ་མ་གཏོགས་འགྱུ་བ་མིན་གསུངས། བླང་དོར་གྱི་གནས་མི་བརྗེད་པའི་དྲན་པ་དེ་ལ་ཆེད་དུ་འཛིན་པ་མེད་པ་རང་གྲོལ་དུ་འགྲོ་བ། ཆུ་རྙོག་མ་ཅན་ཞིག་ཡོད་ན་ཆུ་ལ་སྒུལ་མ་བསྡད་ན་ཆུ་རྙོག་མ་དངས་འོང་རེད། དཔེ་དེ་བཞིན་དུ་མ་བསྒུལ་བ་བཞག་བཞག་ན་རྣམ་རྟོག་འདི་རྗེས་མ་དཔྱད་ནས་ཡལ་མི་འགྲོ་ཐབས་ཡོད་མ་རེད། དེ་ཡལ་སོང་ན་ཅི་དྲན་ཐམས་ཅད་རང་བྱུང་སངས་རྒྱས་ཀྱི་དགོངས་པ་ཡིན། སེམས་ལ་རྣམ་པར་རྟོག་པ་ཅི་རྟོག་ནའང་ཆོས་ཉིད་ཀྱི་ངང་ན་ལིངས་ལིངས་འགྲོ་བ་མ་གཏོགས། རྣམ་རྟོག་གིས་ཆོས་ཉིད་སྒྲིབ་མ་ཐུབ་ནས་ཆོས་ཉིད་ལིངས་པ་ཟེར་དུས། སྤྲིན་ལིངས་ལིངས་ཆུང་ཆུང་ཞིག་སྤྲིན་འདིས་ནམ་མཁའ་སྒྲིབ་ཐུབ་རྒྱུ་མ་རེད། དེ་ལྟ་བུ་གྲུབ་ནས་དགེ་སྡིག་བླང་དོར་མེད་པའི་གོ་འཕང་ཞིག་གཞི་ནས་ཤར། དེ་ནས་རྣམ་རྟོག་ལ་བཟང་ངན་གྱི་འཛིན་པ་ཟད་ནས། ཡུལ་དང་རྣམ་རྟོག་གཉིས་ལག་པ་སྦྲེལ་འོང་ན་དེ་ནས་རྣམ་རྟོག་མང་པོ་རེད་འོང་རྒྱུ་རེད་དེ། དེ་མ་ཡིན་པ་གྲོགས་སུ་ཤར་ན་གཞི་མེད་རྩལ་བྲལ་མཐོང་ནས་ཡེ་ཤེས་རང་ལ་འཆར་བ་ཡིན། ཆོས་ཉིད་ཀྱི་རང་གདངས་འདི་རྣམ་རྟོག་ཡིན། རྣམ་རྟོག་འདི་གསལ་དག་ཀློང་གསལ་གྱི་གྲོགས་སུ་ཁྱེར་ན། རྣམ་རྟོག་ཤར་ཤར་ནའང་རྗེས་ཤུལ་མེད་པ། དཔེར་ན་བྱ་ནམ་མཁའ་ནས་འཕུར་ན། བྱའི་རྗེས་དེ་རེད་ཟེར་ཡོད་མ་རེད། དཔེ་དེ་ལྟ་བུ་རྣམ་རྟོག་ཤར་ནའང་རྗེས་མེད་དག་ན་ཡེ་ཤེས་ཁོང་ནས་འཆར། དེ་ལྟར་རྣམ་རྟོག་གྲོགས་སུ་ཁྱེར་བའི་ཉམས་སུ་ལེན་པའི་རྣལ་འབྱོར་པ་དེ་ལ་རྣམ་རྟོག་ཉིད་ཡེ་ཤེས་འཆར་བ་ཡིན་གསུངས། ད་ལྟར་དཔེར་ན། རྣམ་རྟོག་ལ་ཆོས་སྐུའི་མིང་བཏགས་མ་སྔ་གྲོལ་དགོས་གསུངས། དེའི་གནད་འདི་དེ་ཡིན་ས་རེད། ཤིང་སྐམ་དག་ལས་མེ་ཆེན་འབར་བ་ལྟར། ཐམས་ཅད་གྲོགས་སུ་འཆར་བ་ཤིན་ཏུ་གཅེས། (402) ཆོས་ཉིད་ངང་ལ་གནས་པའི་གནད་དྲུག་ནི། །རྩ་རླུང་ཁམས་རྣམས་རང་གནད་དགོད་པའི་གནད། ། ལུས་ནི་བསམ་གཏན་ཆོས་དྲུག་བཅའ་བ་དང༌། །ཐ་མལ་རང་གའི་འཁྲུལ་སྣང་དགྲོལ་བའི་གནད། ། སྣོད་བཅུད་རྒྱལ་བའི་དཀྱིལ་འཁོར་ཤེས་པ་དང༌། །བདེ་བ་ཆེན་པོ་རང་ལུགས་འབར་བའི་གནད། ། འོག་སྒོ་བསྡམས་ཏེ་སྟེང་རླུང་བསྡུ་བ་དང༌། །རྟོག་མེད་ཆོས་ཉིད་ངང་ལ་གནས་པའི་གནད། ། ལྕེ་རྩེ་གྱེན་ཟློག་རྐན་གཉིས་མ་རེག་བྱ། །རང་གསལ་ཡེ་ཤེས་མཁའ་ལ་དག་པའི་གནད། ། མིག་གཉིས་མཐོ་གང་ནམ་མཁར་གཏད་པ་དང༌། །གཉུག་མའི་ཡེ་ཤེས་ལྷུན་གྱིས་གྲུབ་པའི་གནད། ། སེམས་ཉིད་མ་བཅོས་གློད་ནས་དངས་སངས་བཞག །དེ་ལྟར་ཐབས་ལྡན་ཆོས་ཉིད་ངང་ལ་གནས། ། བརྩོན་པས་གནད་དུ་བསྣུན་ཅིག་སྐལ་ལྡན་ཀུན། ། གསུངས་ནས་བཟུང་སྟེ། ཆོས་ཉིད་ངང་ལ་གནས་པའི་གནད་དྲུག་ཡོད། གང་རེད་ཟེར་ན། ལུས་ལ་ཡོད་པའི་རྩ་རླུང་ཁམས་ཐམས་ཅད་རང་བབ་མ་བཅོས་ལྷོད་ཕར་བཞག་བཞག་ནས་བཟུང་སྟེ། དེ་ནས་ཡེ་ཤེས་ཀྱི་རྩ་རླུང་ཐིག་ལེ་མ་གཏོགས་ཡོད་མ་རེད་དེ། དེ་ཕྱིར་ན་ལུས་འདི་ཡེ་ཤེས་ཀྱི་རྩ། ཡེ་ཤེས་ཀྱི་རླུང༌། ཡེ་ཤེས་ཐིག་ལེ་སྒོ་འབྱེད་པའི་ཕྱིར། རྣམ་སྣང་ཆོས་བདུན་བཅའ་བ་གཅེས་གསུངས། ངག་གི་སྐད་མང་པོ་བཅད་རྒྱུ་འདི་སྐད་ཆ་མང་པོ་འདིས་འཁྲུལ་པ་སྐྱེ་འོང་རྒྱུ་རེད་དུས། དེ་སྐད་ཆ་མང་པོ་མི་བཤད་པ་གཏམ་མི་སྨྲ་བས་རང་གའི་ངང་ལ་བཞག་བཞག་ན། སྣོད་བཅུད་ཐམས་ཅད་རྒྱལ་བའི་དཀྱིལ་འཁོར་དུ་ཤེས་པ་ཡིན། བདེ་བ་ཆེན་པོ་རང་གི་ལུས་ལ་འཆར་བའི་གནད་ཡོད། འོག་རླུང་མ་མི་བཏང་བར་འོག་སྒོ་བསྡམས་ཏེ་དེའི་སྟེང་དུ་སྟེང་རླུང་མནན། འོག་རླུང་དང་སྟེང་རླུང་གཉིས་ཁ་སྦྱར་ནས་ལྟེ་བའི་ཐད་ཀར་ནས་ཕར་འཇུམ་སྟེ་བཞག་ན་རྟོག་མེད་ཆོས་ཉིད་ཀྱི་ངང་ལ་གནས་པའི་གནད་ཡིན། དེ་ནས་ལྕེའི་རྩེ་མོ་འདི་གྱེན་དུ་བཟློག་སྟེ་རྐན་མ་རེག་ཙམ་ཏོག་ཙམ་ལྕེ་གྱེན་དུ་བསྟན་ན་རང་གསལ་གྱི་ཡེ་ཤེས་འདི་མཁའ་ལ་དག་པའི་གནད་ཡིན། མིག་གིས་བལྟས་ནའང་མཐོ་གང་གི་ནམ་མཁའ་ལ་ཕ་ཐད་ཀར་ལྟ་བ་འདི། གཉུག་མའི་ཡེ་ཤེས་ལྷུན་གྱིས་གྲུབ་པའི་གནད། དེ་ཚེ་ན་སེམས་ཉིད་མ་བཅོས་པ་གློད་ནས་རང་དངས་སུ་འགྱུར། དེ་ལྟར་ཐབས་དྲུག་དང་ལྡན་པའི་ཆོས་ཉིད་ཀྱི་ངང་ལ་གནས་པས། བརྩོན་པས་གནད་དུ་བསྣུན་ཅིག་སྐལ་ལྡན་ཀུན། སེམས་ཀྱི་གནས་ལུགས་འཆར་བར་འགྱུར། (403) ཆོས་ཉིད་ངང་ལ་བཞག་ཐབས་རྣམ་དྲུག་ནི། །མན་ངག་དྲུག་གིས་ཤེས་པར་བྱ་བ་ལ། ། དང་པོ་དུས་གསུམ་དབྱེར་མེད་མན་ངག་གིས། །གཉིས་འཛིན་བློ་ཡི་རྟོག་མཐའ་བསལ་བ་ནི། ། འདས་རྗེས་མི་དཔྱད་མ་འོངས་སྔུན་མི་བསུ། །ད་ལྟར་འཛིན་མེད་ངང་དུ་ལྷན་གྱིས་བཞག །གསུངས་ནས་བཟུང་སྟེ། ཆོས་ཉིད་ཀྱི་ངང་ལ་མ་བཅོས་པ་རང་བབ་ཏུ་བཞག་པའི་མན་ངག་དྲུག་ཡོད། མན་ངག་དྲུག་ཡིན་ན། དེ་གང་རེད་ཟེར་ན། དང་པོ་འདས་པའི་རྣམ་རྟོག །མ་འོངས་ཀྱི་རྣམ་རྟོག །ད་ལྟ་བའི་རྣམ་རྟོག་ཐམས་ཅད་ཤར་ཙམ་མ་གཏོགས་དོན་ལ་གྲུབ་པ་མེད་པ་རེད། དེ་ཐམས་ཅད་ཆོས་ཉིད་སྟོང་པ་ཉིད་གཅིག་ཡིན་པའི་གནས་སྐབས་གཉིས་འཛིན་གྱི་བློའི་རྣམ་རྟོག་གི་མཐའ་བསལ་ཏེ། འདས་པའི་རྗེས་མི་དཔྱད། མ་འོངས་པའི་སྔུན་མི་བསུ། ད་ལྟར་འཛིན་མེད་ཀྱི་ངང་དུ་ལྷན་གྱིས་བཞག་དགོས་པ་ཡིན། དེ་དུས་གསུམ་དབྱེར་མེད་ཀྱི་མན་ངག་འདི་ནི། ཐི་བྱ་ཚང་དུ་འཇུག་པའི་མན་ངག་གིས། །རེ་དོགས་གཉིས་ཀྱི་རྟོག་མཐའ་བསལ་བ་ནི། ། ད་ལྟར་སེམས་ལ་འབྱུང་འཇུག་ཉིས་མེད་པས། །མ་ཡེངས་མཉམ་ཉིད་ངང་ལ་གློད་ལ་ཞོག །ཅེས་གསུངས་དུས། ད་དེའི་རྗེས་སུ་ཐི་བྱ་ཚང་དུ་འཇུག་ཚེ། ཐི་བྱས་ཚང་མ་བཅས་སྔོན་གནོད་པ་ཡོད་མེད་ལྟ། ཚང་བཅས་ཚར་ནས་ཐེ་ཚོམ་མེད་པ་དེ་ནང་དུ་འགྲོ་རྒྱུ་རེད། དཔེ་དེ་བཞིན་ངའི་སྒོམ་འདི་རེད་ཀྱི་འདུག་བསམ་རྒྱུའི་རེ་བ་རེ་རེ་བྱས། རེད་ཀྱི་མིན་འདུག་བསམ་དུས་དོགས་པ་རེ་རེ་བྱས། རེ་དོགས་མང་པོ་རེད་སོང་ན་ནེ་ཙོ་གཟེབ་ཏུ་ཆུད་པ་ལྟ་བུ་རེད། དེ་རྣམ་རྟོག་གི་མཐའ་བསལ་ཏེ་ད་ལྟར་གྱི་སེམས་ལས་རྣམ་རྟོག་བསལ་དུས་འབྱུང་འོང་རྒྱུ་དང་ཕར་འཇུག་འགྲོ་རྒྱུ་གཉིས་སུ་མེད། འདི་རེད་ན་མ་རེད་ན་མ་བཅོས་གཉུག་མའི་ངོ་བོ་ལ་ཡེ་ནས་ཡོད་རྒྱུ་རེད་དུས། དེ་མ་ཡེངས་པའི་ངང་དུ་མཉམ་པ་ཉིད་དུ་ཞོག་དང་དེས་འགྲིག་གི་རེད། སྐྱེས་བུ་བྱ་བ་བཏང་བའི་མན་ངག་གིས། །གཟའ་གཏད་འཛིན་པའི་རྟག་མཐའ་བསལ་བ་ནི། ། སེམས་ཉིད་གནས་ལུགས་མ་བཅོས་མཉམ་པའི་ངང༌། །འཛིན་བྲལ་ཆེན་པོར་བོར་ལ་ཕྱམ་གཅིག་བཞག །གསུངས་ནས་བཟུང་སྟེ། ད་དཔེར་ན་སྐྱེས་བུ་ཞིག་གིས་བྱ་བ་ལས་ཀ་གང་ཡང་མ་བྱས་གསོ་དལ་བྱས་བསྡད་ན། ཁོ་སྐྱིད་པོ་འོང་གི་རེད། དཔེ་དེ་བཞིན་དད་པ་དང་མོས་གུས་ཤར་འོང་ན་ངས་ཡག་པོ་རེད་ཀྱི་བསམ་དེ་མང་དུ་བཅུག །ཆགས་སྡང་རྣམ་རྟོག་ཤར་འོང་ན་དེ་འགྲིག་གི་མིན་འདུག་བསམ་སྟེ་ཕར་དགག་བསྡད་ན། དེ་གཟའ་གཏད་རེད། གཟའ་གཏད་འདིའི་འཛིན་པ་ཐམས་ཅད་ཕར་བསལ་ཏེ་སེམས་ཉིད་ཀྱི་གནས་ལུགས་མ་བཅོས་པའི་ངང་དུ་བཞག་ནས་འཛིན་པ་མེད་པའི་ངང་ལ་བོར་ལ་ཕྱམ་གཅིག་ཏུ་བཞག་དགོས་པ་ཡིན། ཁྱུང་ཆེན་ནམ་མཁར་ལྡིང་བའི་མན་ངག་གིས། །ཐེ་ཚོམ་གཉིས་འཛིན་རྟོག་མཐའ་བསལ་བ་ནི། ། ཤེས་པ་མཐར་བཅད་རང་བྱུང་རྣལ་མའི་ངང༌། །ཡངས་པ་ཆེན་པོར་བོར་ལ་ཕྱམ་གཅིག་བཞག །བྱ་ཁྱུང་ནམ་མཁའ་ནས་ལྡིང་འོང་ན་ང་འདི་ནས་ལྷུང་འགྲོ་བསམ་རྒྱུའི་དོགས་པ་གཏན་ནས་ཡོད་མ་རེད། དེ་ཕྱིར་ན་དེའི་ངང་དེ་ལ་ཐེ་ཚོམ་གཉིས་འཛིན་གྱི་རྟོག་པ་བསལ་དགོས་ཏེ། ཅི་རེད་ཟེར་ན། འདས་པའི་རྣམ་རྟོག་གི་རྗེས་མི་དཔྱད། མ་འོངས་རྣམ་རྟོག་གིས་མདུན་མི་བསུ། ཤེས་པ་བར་ལམ་གྱི་ཕུགས་བཅད་རང་བྱུང་རྣལ་མ་མ་བཅོས་པའི་ངང་དུ་བཞག་ན། འཁོར་འདས་ཐམས་ཅད་ལ་ཁྱབ་སོང་བས་རྒྱ་ཆེན་པོའི་དེའི་ངང་ལ་ཕྱམ་གཅིག་ཏུ་ཞོག །ནམ་ལངས་ཉི་ཤར་དག་པའི་མན་ངག་གིས། །ཡུལ་སྣང་སྣ་ཚོགས་རྟོག་མཐའ་བསལ་བ་ནི། ། དབང་པོ་མི་བསྡུ་འགྱུ་བ་མི་དགག་པར། །ཚོགས་དྲུག་ལྷུག་པར་བཏང་སྟེ་གློད་ལ་བཞག །གསུངས་ནས་བཟུང༌། དཔེར་ན་ནམ་ལངས་ནས་ཉི་མ་ཤུགས་ཀྱིས་ཤར་འོང་རྒྱུ་རེད། ནམ་ལངས་ནས་ཉི་མ་མི་ཤར་བ་སྲིད་རྒྱུ་མ་རེད། དཔེ་དེ་བཞིན་ཕྱི་གཟུགས་སྒྲ་དྲི་རོའི་ཡུལ་སྣང་ཤར་འོང་ན་དེའི་སྟེང་དུ་རྣམ་རྟོག་འདི་ཕར་ཤོར་མ་བཞག །ཚོགས་དྲུག་གི་ཡུལ་མི་མཐོང་བ་རེད་རྒྱུ་མ་རེད་དེ་དེའི་ནང་དུ་དབང་པོ་མ་བསྡུ་གསུངས། ངའི་རྣམ་རྟོག་ཡུལ་གྱི་སྟེང་དུ་དབང་པོ་ཤོར་བཞག་རེད་བསམ་ཚུར་བསྡུ་ཡང་མི་དགོས་གསུངས་རེད། རྣམ་རྟོག་འདི་ཡུལ་བཟང་པོ་རེད། ཡིད་དུ་འོང་བ་རེད། འདི་ཡིད་དུ་མི་འོང་བ་རེད་བསམ་རྣམ་རྟོག་འགྱུ་འོང་ནའང་དེ་འགྱུ་བ་འདི་མི་དགག །བཟང་པོ་ལ་ཆགས་པའང་མི་བྱེད། ངན་པ་ལ་སྡང་བ་མི་བྱེད། ཚོགས་དྲུག་ལྷུག་པར་དུ་བཏང་སྟེ་གློད་ལ་བཞག་པར་བྱ་བ་ཡིན། མཚན་མ་རང་སར་དངས་པའི་མན་ངག་གིས། །སྣ་ཚོགས་རྣམ་རྟོག་རྟོག་མཐའ་བསལ་བ་ནི། ། ཅི་སྣང་ཡུལ་ལ་བླང་དོར་གཉིས་མེད་པར། །མ་བཅོས་སོ་མའི་ངང་ལ་ཇི་བཞིན་བཞག །དེ་ལྟར་བཞག་རྣམས་གཉིས་མེད་ངང་གནས་པས། །མཐའ་གྲོལ་ཀློང་ཡངས་དགོངས་པ་འཆར་བར་ངེས། ། གསུངས་དུས། དེ་ནས་རྟག་ཆད་ཀྱི་མཚན་མ་རང་སར་དངས་པའི་མན་ངག་ལས། དགེ་སྡིག་གི་རྣམ་རྟོག་སྣ་ཚོགས་པ་འཕྲོ་འོང་ནའང་དེ་ལ་རྣམ་རྟོག་གི་མཐའ་བསལ་ཏེ། རྣམ་རྟོག་གི་ངོ་བོ་ཅི་འབྱུང་ན་བླང་བྱ་དགེ་བ་ཆེད་དུ་བསྒྲུབ་རྒྱུ་མེད། དོར་བྱ་སྡིག་པ་ཆེད་དུ་སྤང་རྒྱུའང་མེད་པ་མ་བཅོས་སོ་མའི་ངང་ལ་བཞག །དེ་ལྟར་བཞག་ན་གཉིས་མེད་ཀྱི་ཡེ་ཤེས་རང་ལ་ཡེ་ནས་གནས་པ་འདིའི་ངང་དུ་གནས་པས། རྟག་ཆད་ཀྱི་མཐའ་ལས་གྲོལ་བའི་ཀློང་ཡངས་ཀྱི་དགོངས་པ་འདི་རང་གི་རྒྱུད་ལ་རང་ཤུགས་ཀྱིས་འཆར་བར་འགྱུར་བ་ཡིན་ནོ། (404) །སྒོམ་པའི་སྤྱི་སྐྱོན་རྣམ་དྲུག་བསྟན་པ་ནི། །གསལ་དངས་མ་ཕྱེད་མི་རྟོག་ལྟེང་པོར་སོང༌། ། ཆེད་དུ་གསལ་བསྒོམས་ཡེ་ཤེས་ཕྱོགས་ཆད་སོང༌། །འཕྲོ་བ་ནང་བསྡུས་སེམས་འཛིན་ཀོལ་ཙེར་སོང༌། ། གཏིང་གསལ་མ་རྟོགས་ཁ་འབྱམས་ཕྱལ་བར་སོང༌། །གཏིང་ཐག་མ་ཆོད་ཐེ་ཚོམ་རྐྱེན་དབང་སོང༌། ། སྒོ་གསུམ་བཅོས་མས་རྣམ་རྟོག་ཉིང་འཁྲུལ་སོང༌། །དེ་ལྟར་སྐྱོན་དྲུག་གང་བྱུང་སྒྲིབ་པ་སྟེ། ། ཡང་དག་དོན་འདོད་རྣམས་ཀྱིས་བསལ་ནས་བསྒོམ། ། ཉམས་ལེན་སྒོམ་པའི་མཉམ་བཞག་བྱེད་པ་སྤྱི་ལ་སྐྱོན་དྲུག་ཡོད། གང་རེད་ཟེར་ན། ཤེས་པ་གསལ་དངས་མ་ཕྱེད་པ་སེམས་མི་རྟོག་པ་ཞི་གནས་ལྟེང་པོ་འབྱུང་སོང་ན་ལྷག་མཐོང་མེད། སྒོམ་པའི་སྐྱོན་དུ་འགྲོ་བ་ཡིན། སྒོམ་པ་འོད་གསལ་བའི་ཆོས་ཉིད་ཅིག་ཡོད་དགོས་རེད་བསམ་ནས་གསལ་བ་བློ་ཡིས་བཟོས་ན་ཡེ་ཤེས་ཕྱོགས་རིས་ཀྱི་ངང་དུ་སྒོམ་འགྲོ་བ་ཡིན། རྣམ་རྟོག་འཕྲོ་བ་ཐམས་ཅད་གཏན་ནས་འཕྲོ་མི་ཉན་བསམ་ནས་རྣམ་རྟོག་འཕྲོ་བ་ཆེད་དུ་བཀག་སྟེ་ནང་དུ་བསྡུ་ན་སེམས་འཛིན་ཀོལ་ཙེར་སོང་སོང་དུས། སེམས་གནས་པ་འདི་ལ་གཙོ་བོར་བྱེད་བཞག་རྒྱུ་དུམ་བུ་གཅིག་ལ་བཟུང་བཞག་རྒྱུ་མེད། གཏིང་གསལ་མ་རྟོགས་ཟེར་ཆོས་ཉིད་གཏིང་ནས་གསལ་བ་ཞིག་ཡོད་དགོས་རེད་མ་གཏོགས། ཁ་རྐྱང་པས་བཟུང་སྟེ་རྫོགས་པ་ཆེན་པོ་དང༌། གཏིང་གསལ་ཟེར་བཤད་བསྡད་ཀྱིས་མི་ཕན། གཏིང་ཐག་ཆོད་མ་ཆོད་ཐེ་ཚོམ་བྱེད་འོང་སོང་ན། ཞེ་གཏིང་ནས་འདི་ཆོས་ཉིད་ཀྱི་ལྟ་བ་རེད་བསམ་རྒྱུའི་ཡིད་ཆེས་བསྐྱེད་དགོས་རེད་མ་གཏོགས། དེ་མ་སྐྱེས་ནས་བཟུང་སྟེ་ཁ་སྟོང་པས་ལྟ་བའི་གདིང་ཐོབ་ཐུབ་ཀྱི་མ་རེད། སྒོ་གསུམ་རང་བབ་ལྷོད་པ་རུ་མ་བཞག་པ་བཅོས་མ་བྱེད་དེ་དེ་བྱས་ན། རྣམ་རྟོག་གི་འཁྲུལ་པ་ལས་ཀྱང་ཉིང་འཁྲུལ་སོང༌། དེ་ལྟར་སྐྱོན་དྲུག་གང་བྱུང་ཡང་སྒྲིབ་པ་སྟེ། ཡང་དག་དོན་འདོད་རྣམས་ཀྱིས་སྐྱོན་དྲུག་པོ་འདི་བསལ་ནས་བསྒོམ་དགོས། (405) གོལ་ས་དྲུག་གི་རྣམ་གྲངས་བསྟན་པ་ནི། །སྐྱེ་མཆེད་མུ་བཞིའི་སྒོམ་པ་ཡིད་བྱེད་དང༌། ། ཀུན་རྫོབ་རྒྱུ་འབྲས་མེད་འཛིན་ཆད་ལྟ་དང༌། །གཟུང་འཛིན་མི་འགྱུར་རྟག་པ་ཆེན་པོར་འཛིན། ། ཡུལ་སྣང་དགྲ་དང་ཚེར་མར་བལྟས་ནས་སོང༌། །ཐམས་ཅད་སེམས་བསྡུས་རང་རིག་རང་གསལ་བསྒོམ། ། རྟོག་ཚོགས་ལྷར་གྱུར་དོན་ལས་འགྱངས་པ་སྟེ། དེ་དྲུག་མ་སོང་ཆོས་ཉིད་ཕྱོགས་བྲལ་ཀློང༌། ། མཉམ་པ་ཆེན་པོའི་ངང་ལས་མ་འདས་གཅེས། །གསུངས་ནས་བཟུང་སྒོམ་གྱི་གོལ་ས་རྣམ་པ་དྲུག་ཡོད། གང་རེད་ཟེར་ན། རྣམ་ཤེས་མཐའ་ཡས། ནམ་མཁའ་མཐའ་ཡས། ཅི་ཡང་མེད་པ། ཡོད་མིན་མེད་མིན་བཞིར་སོང་ན་གཟུགས་མེད་བསྐྱེད་མཆེད་མུ་བཞི་ལ་གོལ་ཡིད་བྱེད་ཀྱི་ལྟ་བ་རེད་འགྲོ་ཡིན། ཀུན་རྫོབ་ཀྱི་རྒྱུ་འབྲས་བསླུ་བ་མེད་པ་འདི་ཀུན་རྫོབ་ཙམ་དུ་བསླུ་བ་མེད་པ་རེད་དེ་བསླུ་མེད་མ་རེད་རྒྱུ་འབྲས་ལས་འདས་ཚར་ཡིན་ཟེར་ན་ན་ཆད་ལྟ་ཡིན། གཟུང་འཛིན་གྱི་མི་འགྱུར་བ་རྟག་པ་ཆེན་པོ་རུ་འཛིན་ཏེ་ཕྱི་རོལ་མུ་སྟེགས་པའི་གཙོ་བོ་དང་དབང་ཕྱུག་ལྟ་བུ་ནི་དེ་ཡང་གོལ་ས་ཡིན། ཡུལ་སྣང་ཐམས་ཅད་ཏིང་ངེ་འཛིན་གྱི་གེགས་བྱེད་འདུག་བསམ་དགྲ་དང་ཚེར་མ་རུ་བལྟས་ནས་བསམ་གཏན་སྒོམ་པའི་གེགས་སུ་འབྱུང་བ་ཡིན། ཐམས་ཅད་སེམས་སུ་བསྡུས་ཏེ་རང་རིག་རང་གསལ་གྱི་ངོ་བོ་བསྒོམ་ན་ཀུན་གཞི་རྣམ་ཤེས་སྒོམ་དུ་འདོད་པ་ཡིན། བསྐྱེད་རིམ་གྱི་གནད་དང་མི་ལྡན་པས་རྟོག་ཚོགས་ཐམས་ཅད་ལྷ་རུ་གྱུར་ན་དངོས་གྲུབ་ཀྱི་དོན་ལས་འགྱངས་པ་སྟེ། དེ་དྲུག་མ་སོང་ཆོས་ཉིད་ཕྱོགས་བྲལ་ཀློང༌། མཉམ་པ་ཆེན་པའི་ངང་དུ་མ་འདས་པ་ཡིན། (406) སྐྱོན་དྲུག་བྱུང་ན་བཅོས་པའི་ཐབས་དྲུག་ནི། །མཁའ་ལ་སྤྲིན་དེངས་ལྟ་བུར་བཅོས་པ་ནི། ། སེམས་ཀྱི་ཆོ་འཕྲུལ་སྣ་ཚོགས་ཅི་ཤར་ཡང༌། །ཆོས་ཉིད་མཁའ་ལ་རང་བཞིན་དངས་པས་བཅོས། ཁང་སྟོང་རྐུན་མས་ཕྱིན་ལྟར་བཅོས་པ་ནི། །རྣམ་རྟོག་ངོ་བོ་རང་བཞིན་མེད་པ་དེ། ། ཅི་སྐྱེས་དུས་ནས་མ་སྐྱེས་ངོས་བཟུང་མེད། །གློད་པ་ཙམ་ལས་བསལ་དུ་མེད་པར་བཅོས། ། དགུན་གྱི་ནགས་མེ་མཆེད་ལྟར་བཅོས་པ་ནི། །ཡུལ་རྟོག་ཅི་བྱུང་དེ་ཉིད་ངོ་བརྟགས་པས། ། ཆོས་ཉིད་གྲོགས་སུ་སྦར་བས་བཅོས་པར་བྱ། །དུག་ལ་སྔགས་ཀྱིས་བཏབ་ལྟར་བཅོས་པ་ནི། ། རྣམ་རྟོག་སྐྱེ་མེད་ངང་དུ་བསད་པས་བཅོས། །འབངས་ཀྱིས་རྒྱལ་པོ་མཐོང་ལྟར་བཅོས་པ་ནི། ། དུག་ལྔ་སྐྱེས་དུས་ངོས་བཟུང་རང་གློད་པས། །ཆོས་ཉིད་དོན་དང་རང་ངོ་ཕྲད་པར་བཅོས། ། གཟིངས་ཀྱི་བྱ་རོག་ལྟ་བུར་བཅོས་པ་ནི། །འཕྲོ་རྒོད་ཅི་བྱུང་ཆོས་ཉིད་ལྡོག་པ་ལས། ། གཞན་དུ་འགྲོ་ས་མེད་པའི་ངང་དུ་བཅོས། །དེ་ལྟར་གནད་དྲུག་འགྱུ་དྲན་ཅི་སྐྱེས་ཀུན། ། རང་ཐོག་རང་དག་རང་སངས་དགྲོལ་བ་གཅེས། ། གསུངས་ནས་བཟུང། ད་ཡང་སྒོམ་གྱི་སྐྱོན་དྲུག་འོང་ན་དེ་བཅོས་དགོས་པ་ཡིན། གང་རེད་ཟེར་ན། དཔེར་ན་ནམ་མཁའ་ལ་སྤྲིན་ཡོད་ན་ནམ་མཁའི་སྤྲིན་དེ་རང་བབས་སུ་བཞག་སྟེ། སྤྲིན་ཡོད་ན་དགའ་རྒྱུ། མེད་ན་མི་དགའ་བ་མི་བྱེད་དུས་སྤྲིན་དེ་རང་ལུགས་ཀྱིས་གློ་བུར་དུ་དངས་འགྲོ་རེད། དེས་ན་སེམས་ཀྱི་བཟང་ངན་གྱི་ཆོ་འཕྲུལ་སྣ་ཚོགས་ཅི་ཤར་ནའང་ཆོས་ཉིད་ཀྱི་ནམ་མཁའ་ལ་བཟོ་བཅོས་མ་བྱེད་རང་བཞིན་དུ་བཞག་བཞག་ན། དེ་ནས་བཅོས་ཐུབ་འགྲོ་རྒྱུ་རེད། ཁང་པ་སྟོང་པའི་ནང་རྐུ་མ་སོང་སོང་ན་ཁང་པ་སྟོང་པ་རེད་དུས། རྐུ་མ་ལ་ནོར་འཐོབ་རྒྱུའང་ཡོད་མ་རེད། ཁང་པ་ལ་ནོར་ཤོར་རྒྱུའང་ཡོད་མ་རེད། དཔེ་དེ་བཞིན་རང་གི་སེམས་ལ་རྣམ་རྟོག་ཅི་ཤར་འོང་ན། རྣམ་རྟོག་སྐྱེས་པའི་དུས་ནས་རང་བཞིན་མེད་པ་སྟོང་པ་ཉིད་ངོ་བོ་ལ་ཤེས་སོང་ན། རྣམ་རྟོག་ཅི་སྐྱེས་ཐམས་ཅད་ཆོས་ཉིད་ཀྱི་ལྟ་བས་རྒྱས་ཐེབས་ན་ཡུན་རིང་དུ་མི་བསྡད་པ་ཕར་ཞིག་འགྲོ་རྒྱུ་རེད་དུས་ངོས་བཟུང་མེད། ངོས་བཟུང་མེད་པ་དེའི་ངང་དུ་གློད་པ་ཞིག་བྱས་ན་སྐྱོན་བསལ་དུ་མེད་པ་བཅོས་པ་ཡིན། དགུན་གྱི་ནགས་ལ་མེ་མཆེད་ན་དགུན་ཤིང་ཐམས་ཅད་སྐམ་པོ་རེད་འགྲོ་དུས་མེ་མཆེད་སླ་ཡི་རེད་དུས། དཔེ་དེ་བཞིན་ཡུལ་འདོད་ཡོན་ལྔའི་རྣམ་རྟོག་ཅི་བྱུང་སོང༌། རྣམ་རྟོག་བྱུང་བའི་ཆགས་སྡང་འདིའི་ངོ་བོ་ལ་བལྟས་པས། འདོད་ཡོན་ལྔ་ཡིས་ཆོས་ཉིད་གྲོགས་སུ་འཆར་བ་མ་གཏོགས་གནོད་པ་མེད། དུག་ལ་སྔགས་ཤིག་བཏབ་བཞག་ནས་བཟུང་དུག་གིས་འཆིར་མི་ནུས་པ་ལུས་ཀྱི་བཅུད་ལེན་རེད་འགྲོ་རེད། དཔེ་དེ་བཞིན་དུ་རྣམ་རྟོག་ཐམས་ཅད་སྐྱེ་མེད་རང་གྲོལ་གྱི་ངང་དུ་བསད་བཞག་ན་རྣམ་རྟོག་གིས་སྒོམ་གྱི་གྲོགས་སུ་འོང་བ་མ་གཏོགས་སྐྱོན་བྱེད་ཀྱི་མ་རེད། མི་འབངས་ཐམས་ཅད་ཀྱིས་རྒྱལ་པོ་མཐོང་འོང་ན། ཞེ་ས་བཀུར་སྟི་བྱེད་དུས། རྒྱལ་པོ་མཐོང་མ་ཐག་གུས་པ་བྱེད་དགོས་རེད། དཔེ་དེ་བཞིན་དུ་དུག་ལྔ་པོ་ཉོན་མོངས་དུག་ལྔ་རང་གི་རྒྱུད་ལ་གང་སྐྱེས་ན། ཉོན་མོངས་དུག་ལྔ་རེད་བསམ་ངོས་བཟུང་སྟེ་དེ་ལ་ཞེན་མེད། སྒོམ་མེད། གཉིས་མེད་ཀྱི་ངང་དུ་གློད་བཞག་ན། ཆོས་ཉིད་ཀྱི་དོན་ཡེ་ཤེས་ལྔའི་རང་ངོ་ལ་ཤུགས་ཀྱིས་ཕྲད་འོང་བ་ཡིན། གཟིངས་ཀྱི་ནང་ནས་བྱ་རོག་ཞིག་བཏང་བཞག་ན། མཐའི་རྒྱ་མཚོ་ཆེ་སོང་བས་བྱ་རོག་འདི་ཉིན་གང་འགྲོ་དུས་ཆུ་སྲིན་ཆུའི་ཁ་ལ་ལྡིང་བསྡད་དེའི་སྟེང་དུ་འབབ་འགྲོ་དུས་དེ་མ་གཏོགས་དེ་ནས་འབབ་ས་མེད་གཟིངས་སྟེང་དུ་ཚུར་འཁོར་འོང་རེད། དཔེ་དེ་བཞིན་རྣམ་རྟོག་འཕྲོ་རྒོད་ཅི་བྱུང་ནའང་དེ་ནས་ཆོས་ཉིད་སྐྱེ་བ་མེད་པའི་གདིང་ཐོབ་སོང་ན། ཆོས་ཉིད་ཀྱི་ངང་དུ་སླར་ལྡོག་འོང་རེད་མ་གཏོགས། རྣམ་རྟོག་འགྲོ་ས་མེད་པའི་ངང་དུ་བཅོས། དེ་ལྟར་གནད་དྲུག་གིས་འགྱུ་བའི་རྣམ་རྟོག་ཅི་སྐྱེས་ནའང་རང་ཐོག་རང་དག་རང་སར་ལྷོད་བཞག་ན་འཁྲུལ་པ་མ་ཡིན། (407) ཡང་དག་རྟོགས་པའི་གདེང་གི་རྟགས་དྲུག་ནི། །སྐྱོན་ཡོན་གང་ལའང་དཔའ་བཀོང་ཞུམ་པ་མེད། ། གདོས་བཅས་ལུས་ལ་རང་སེམས་ཆོས་སྐུར་ཞུགས། །འཁོར་བར་མ་ཆགས་གཞན་དོན་སྐྱོ་དུབ་མེད། ། གོལ་སྒྲིབ་ཕྱོགས་བྲལ་ཐིག་ལེ་ཉག་གཅིག་རྫོགས། །བདུད་རྣམས་ཆོས་ཉིད་བར་ཆད་ཉམ་ང་མེད། ། བདེ་སྡུག་མཁའ་ཀློང་སྤང་བླང་རེ་དོགས་མེད། །དེ་ལྟར་རྟོགས་རྣམས་གནས་ལུགས་མཐར་ཕྱིན་འགྱུར། ། གསུངས་དུས། ད་ཡང་ཡང་དག་པ་རྟོགས་པ་རྒྱུད་ལ་ཡོད་པའི་གདིང་ཚད་རྣམ་པ་དྲུག་ཡོད། གང་རེད་ཟེར་ན། སྐྱོན་གྱི་རྣམ་པ་ཤར་འོང་ནའང་དེ་ངའི་སྒོམ་འདི་སྐྱོན་འདུག་བསམ་སྟེ་སེམས་ཞུམ་པ་མེད། ཡོན་ཏན་གྱི་རྣམ་པ་ཤར་འོང་ན་འདི་ཡོན་ཏན་ཆེན་པོ་རེད་བསམ་སྟེ་དེ་ལ་འཛིན་པ་མེད་དུས་ན་དེ་དཔའ་བཀོང་བ་དང་ཞུམ་པ་མེད་པ་ཡིན། ལུས་གདོས་བཅས་ཀྱི་ལུས་མིའི་རྣམ་པ་ལྟར་དུ་ཡོད་ན་རང་གི་སེམས་འདི་ཆོས་སྐུ་སངས་རྒྱས་ཀྱི་ངོ་བོ་རྟོགས་སོང་ན། མི་ཡི་ལུས་ལ་སངས་རྒྱས་ཐུགས། །ཟེར་མཁན་དེ་རེད་འགྲོ་རྒྱུ་ཡིན་པས་དེ་གཅེས་པ་ཡིན། ཁམས་གསུམ་འཁོར་བའི་སྒོ་ལུས་ངག་ཡིད་གསུམ་གྱིས་བྱ་བ་ཅི་བྱས་ན་དེ་ལ་མ་ཆགས་པའི་ངང་ནས། དེ་ནས་འཁོར་བ་གནས་པའི་སེམས་ཅན་ཐམས་ཅད་ཀྱི་གཞན་གྱི་དོན་བྱེད་རྒྱུ་སྐྱོ་དུབ་མེད་པ་ཞིག་དགོས། ཆོས་ཉིད་ཀྱི་ངོ་བོ་ལ་ཡོད་མེད་གང་གི་ཚུལ་དུའང་མ་གྲུབ། ཡོད་པ་རྟག་པ་དང༌། མེད་པ་ཆད་པའི་མཐའ་གང་གི་ཕྱོགས་སུ་མ་ལྷུང་ཐིག་ལེ་ཉག་གཅིག་གི་ཀློང་དུ་རྫོགས་སོང་བ་ཡིན། བདུད་ཐམས་ཅད་བར་དུ་གཅོད་པ་རེད་བསམ་སྟེ་སྤང་བྱའི་ཚུལ་དུ་མི་ལྟ་བ་ཆོས་ཉིད་རང་བཞིན་གྱི་ངོ་བོ་ཆོས་ཉིད་ཀྱི་རྒྱན་དུ་ཤེས་སོང་ན། དེ་ཡོན་ཏན་གྱི་གསལ་འདེབས་རེད་འགྲོ་དུས་ཉམ་ང་མེད་ཟེར། བདེ་བ་ཆེད་དུ་ལེན་རྒྱུ་དང༌། སྡུག་བསྔལ་ཆེད་དུ་སྤང་མི་དགོས་པ་གཉིས་ཀ་ཆོས་ཉིད་ཀྱི་ངོ་བོ་ཉམས་ལེན་གྱི་བོགས་འདོན་པར་བྱེད་པ་ཡིན། དེ་ལྟར་རྟོགས་ན་གནས་ལུགས་ཀྱི་རྟོགས་པ་མཐར་ཕྱིན་འགྱུར། (408) ཡང་དག་བརྟན་པ་ཐོབ་པའི་ཚད་དྲུག་ནི། །སྣང་སྲིད་ཆོས་རྣམས་སྒྱུ་མའི་རང་སྣང་ཞིང༌། ། རང་བཞིན་མེད་པའི་རྟགས་ལ་རྒྱུན་དུ་འཆར། །ཉོན་མོངས་ངོ་བོ་ཡེ་ནས་ཀ་དག་པས། ། དུག་ལྔ་མི་འཁྲུགས་རང་གསལ་ཡེ་ཤེས་འཆར། །སྐྱོན་ཡོན་ཡེ་ཤེས་ཆེན་པོར་ཡེ་ཤར་བས། ། བླང་དོར་གཉིས་ཀྱི་འདུན་པ་རང་སངས་འཆར། །སྙིང་པོའི་དོན་ལ་གཞན་སྣང་མེད་རྟོགས་པས། ། དྲན་རྟོག་ཆོས་ཉིད་ངང་དུ་གསལ་བ་དང༌། །སེམས་ཉིད་ནོར་བུ་རང་ལ་རྙེད་གྱུར་པས། ། འཆི་འཕོའི་འཇིགས་བྲལ་ཉམ་ང་མེད་པ་འཆར། །རང་སེམས་ཆོས་ཉིད་སངས་རྒྱས་དོན་མཐོང་བས། ། བརྩོན་འགྲུས་རེ་དོགས་འཆིང་བ་གྲོལ་བ་འཆར། །དེ་འདྲའི་རྣལ་འབྱོར་མངོན་པར་སངས་རྒྱས་ཡིན། ། གསུངས་ནས་བཟུང༌། ཆོས་ཉིད་ཡང་དག་པའི་དོན་ལ་བརྟན་པ་ཐོབ་པའི་གང་ཟག་ཡིན་ན། སྣང་སྲིད་ཀྱི་ཆོས་རྣམས་ཐམས་ཅད་སྒྱུ་མ་དང་རྨི་ལམ་ལྟ་བུའི་རང་བཞིན་ཡིན་དུས། རང་སྣང་རང་བཞིན་མེད་པའི་རྟགས་ལས་བརྟེན་ཏེ་དེ་ལ་ཆགས་སྡང་གི་མུན་པ་ཐམས་ཅད་གཅད་འགྲོ་རྒྱུ་ཡིན། ཉོན་མོངས་ཀྱི་ངོ་བོ་དེ་ཡེ་ནས་ཀ་དག་གི་རང་བཞིན། ཡེ་ཤེས་ལྔའི་རང་བཞིན་འདི་ཤེས་སོང་ན་ཉོན་མོངས་ཤར་གྲོལ་དུས་མཉམ་སྟེ་ཉོན་མོངས་པ་དུག་ལྔས་རྒྱུད་མི་འཁྲུགས་པ་ཡེ་ཤེས་ནང་ནས་ཤར་འོང་བ་ཡིན། སྐྱོན་དང་ཡོན་ཏན་གཉིས་ཀ་སྤང་བླང་མེད་པ་ཡེ་ཤེས་ཆེན་པོ་ཡེ་ནས་ཤར་ན། སྐྱོན་དོར་བྱ་རུ་མེད། ཡོན་ཏན་བླང་བྱ་རུ་མེད་དེ་སྤང་བླང་གཉིས་ཀའི་འདུན་པ་རང་སངས་སུ་འཆར་འགྲོ། ཆོས་ཉིད་སྙིང་པོའི་དོན་དེ་གདུལ་བྱ་གཞན་སྣང་རྟོགས་བྱ་མེད་པ་རྟོགས་དུས་དྲན་རྟོག་ཆོས་ཉིད་ཀྱི་ངང་དུ་གསལ་འགྲོ་བ་ཡིན། ནོར་བུ་ལས་དགོས་འདོད་བྱུང་བ་ལྟར་དུ་སེམས་ཀྱི་གནས་ལུགས་རང་ལ་སྤངས་རྟོགས་ཀྱི་ཡོན་ཏན་ཐམས་ཅད་འབྱུང་བར་བྱས་ན། སང་འཆི་བ་ཐོག་ཏུ་འབབ་ནའང་འཆི་འཕོའི་འཇིགས་པ་དང་བྲལ་ཉམ་ང་བག་ཚ་མེད་པ་ཞིག་ཡིན། རང་སེམས་ཆོས་ཉིད་སངས་རྒྱས་ཀྱི་དོན་མཐོང་བས། བརྩོན་འགྲུས་དང་རེ་དོགས་ཀྱི་འཆིང་བ་ལས་གྲོལ་བའི་དགོངས་པ་འཆར་བ་ཡིན། དེ་འདྲའི་རྣལ་འབྱོར་མངོན་པར་རྫོགས་པ་སངས་རྒྱས་པ་ཡིན་ནོ། (409) །དགོངས་པ་ཀློང་དུ་གྱུར་པའི་གདེང་དྲུག་ནི། །ཆོས་རྣམས་མཐའ་བྲལ་དབུ་མར་རྟོགས་པ་དང༌། ། ཟུང་འཇུག་འོད་གསལ་ཆེན་པོར་རྟོགས་པ་དང༌། །མཉམ་ཉིད་བདེ་བ་ཆེན་པོར་རྟོགས་པ་དང༌། ། གཉིས་མེད་ཐིག་ལེ་ཉག་གཅིག་རྟོགས་པ་དང༌། །ལྷུན་གྲུབ་ཕྱོགས་བྲལ་ཆེན་པོར་རྟོགས་པ་དང༌། ། ཀ་དག་རྣལ་མར་རྟོགས་པ་མཐར་ཕྱིན་ཡང༌། །དེ་དག་རྟོགས་པར་འདོད་པ་པོ་མེད་ཅིང༌། ། རྟོགས་པ་ཉིད་ལ་རློམ་པའི་སེམས་མེད་པས། །སྒྱུ་མའི་རྣལ་འབྱོར་དཔེ་དང་བྲལ་བ་ཡིན། ། གསུངས་དུས། ཆོས་ཉིད་ཀྱི་དགོངས་པ་ཀློང་དུ་གྱུར་ཏེ་གདེང་ཐོབ་པའི་གདེང་ཚད་དྲུག་ཡོད། གང་རེད་ཟེར་ན། ཆོས་ཐམས་ཅད་ཡོད་མེད་ཀྱི་རྟག་ཆད་ཀྱི་མཐའ་དང་བྲལ་བ་དབུ་མ་ཆེན་པོའི་དགོངས་པ་རུ་རྟོགས་པ་དང༌། རྟག་ཆད་མཐའ་དང་བྲལ་བའི་དབུ་མ་དེ་ཡང་སྟོང་པ་སྟོང་རྐྱང་དུ་མ་ཡིན་པ་ཟུང་འཇུག་འོད་གསལ་ཆེན་པོའི་དགོངས་པ་རུ་རྟོགས་པ་དང༌། འོད་གསལ་ཆེན་པོའི་དགོངས་པ་དེའི་ཀློང་ནས་གཞལ་ན་འཁོར་བ་དང་མྱ་ངན་ལས་འདས་པ་མཉམ་པ་ཉིད་བདེ་བ་ཆེན་པོ་ཡེ་ཤེས་ཀྱི་རོལ་པ་རྟོགས་པ་དང༌། འཁོར་འདས་སྤང་བླང་གཉིས་སུ་མེད་པ་ཐིག་ལེ་ཉག་གཅིག་གི་དགོངས་པ་རྟོགས་པ་དང༌། ཐིག་ལེ་ཉག་གཅིག་གི་འོད་གསལ་ལྷུན་གྲུབ་ཀྱི་ཆ་དེ་ཕྱོགས་རིས་མེད་པ་ཀུན་ལ་ཁྱབ་པའི་དགོངས་པ་རྟོགས་པ་དང༌། ངོ་བོ་ཀ་དག་རྣལ་མ་རུ་རྟོགས་པ་མཐར་ཕྱིན་ཡང༌། ངས་ཆོས་ཉིད་ཀྱི་རྟོགས་པ་མངོན་དུ་གྱུར་བསྡད་ཡོད་བསམ་རྒྱུའི་རྟོགས་པར་འདོད་པ་པོའི་ང་རྒྱལ་དང་རློམ་སེམས་མེད། རྟོགས་པ་ཉིད་ལ་རློམ་པའི་སེམས་མེད་པས། དེ་སྒྱུ་མའི་རྣལ་འབྱོར་དཔེ་དང་བྲལ་བ་ཡིན། (410) དེ་ལྟར་རྟོགས་པའི་གྲོལ་ཚུལ་རྣམ་དྲུག་ནི། །ཕྱི་རོལ་ཡུལ་རྣམས་སྣང་བའི་དུས་ཉིད་ནས། ། སྣང་ཐོག་གྲོལ་བ་ཆབ་རོམ་ཆུར་ཞུ་འདྲ། །ནང་དུ་རིག་པའི་ཆོས་རྣམས་རིག་དུས་ནས། ། རིག་ཐོག་གྲོལ་བ་ཆུ་བུར་ཆུར་ཐིམ་འདྲ། །བར་དུ་འགྱུ་བའི་ཡིད་གཉིས་འགྱུ་དུས་ནས། ། འགྱུ་ཐོག་གྲོལ་བ་བར་སྣང་གློག་འགྱུ་འདྲ། །སྒྲ་བཏགས་མིང་རྣམས་གྲག་པའི་དུས་ཉིད་ནས། ། མིང་ཐོག་གྲོལ་བ་བྲག་ཅའི་སྒྲ་དབྱངས་འདྲ། །གཟུང་བའི་གྲུབ་མཐའ་འདོད་པའི་དུས་ཉིད་ནས། ། འདོད་ཐོག་གྲོལ་བ་མཁའ་ལ་འཇའ་ཡལ་འདྲ། །བསྒྲུབ་པའི་འབྲས་བུ་གྲུབ་ཐོག་ཉིད་གྲོལ་བ། ། ནོར་བུའི་རྒྱལ་ལ་དགོས་འདོད་འབྱུང་བཞིན་ཏེ། །རང་བཞིན་རང་གྲོལ་གཉེན་པོ་རང་སར་དེངས། ། མིང་མེད་ཡུལ་བྲལ་དགོངས་པར་ལྷུན་གྱིས་གྲུབ། །སྒྱུ་མའི་རྣལ་འབྱོར་པས་དེ་ལྟར་རྟོགས་འོང་ན་ཅི་འདྲ་རེད་ཟེར་ན། ཕྱི་རོལ་གྱི་ཡུལ་རྣམས་ཐམས་ཅད་གཟུགས་སྒྲ་དྲི་རོ་རེག་བྱ་མིག་ལ་སོགས་པའི་དབང་པོའི་སྒོ་ནས་སྣང་བའི་དུས་ནས། སྣང་བ་དང་རིག་པ་བསླད་པ་གཉིས་པོ་སྣང་ཐོག་ཏུ་གྲོལ་འགྲོ་བ། དཔེར་ན་དབྱར་ཁ་ཆབ་རོམ་ཆུ་ལ་ཞུ་བ་ལྟ་བུ། ཡུལ་ལ་བརྟེན་ཏེ་ཆགས་སྡང་མི་སྐྱེས། ནང་གི་རྣམ་རྟོག་ཐམས་ཅད་རིག་པའི་ཆོས་རྣམས་རེད། རིག་པའི་དུས་ནས་རིག་ཐོག་ཏུ་གྲོལ་བ། དཔེར་ན་ཆུ་ལ་ཆུ་བུར་ཐིམ་འདྲ་བ་གཉིས་སུ་མེད་པར་ལྟ་བ་ཡིན། བར་དུ་གཟུང་འཛིན་གྱི་འགྱུ་བ་ཐམས་ཅད་ཡིད་གཉིས་ཀྱི་འགྱུ་བ་དབྱིངས་སུ་དག་སྟེ་འགྱུ་རུ་ཐོག་ཏུ་གྲོལ་བ་བར་སྣང་གི་གློག་དང་འདྲ་བ་ཡིན། དེ་ནས་ཀ་བ་དང་བུམ་པ་ལ་སོགས་པའི་མིང་དུ་བཏགས་པ་ཐམས་ཅད་སྒྲ་རུ་གྲག་པའི་དུས་ཉིད་ནས། མིང་གི་ཐོག་ལ་སྒྱུ་མ་དང་རྨི་ལམ་ལྟ་བུ་གྲོལ་བ་བྲག་ཅའི་སྒྲ་དབྱངས་དང་འདྲ་བ་ཡིན། རང་གིས་སེམས་ཙམ་པ། རང་རྒྱུད་པ། ཐལ་འགྱུར་པ་ལ་སོགས་པའི་གྲུབ་མཐའ་ཐམས་ཅད་འདོད་པའི་དུས་ནས། འདོད་པའི་ཐོག་ཏུ་གྲོལ་བ་ནམ་མཁའ་ལ་འཇའ་ཡལ་བ་འདྲ་བ་ཡིན། བསྒྲུབ་པའི་འབྲས་བུ་སྐུ་དང་ཡེ་ཤེས་གྲུབ་པའི་ཐོག་ཉིད་ན་གྲོལ་བར་འགྱུར་བ་ནོར་བུ་རྒྱལ་ལས་དགོས་འདོད་འབྱུང་བ་བཞིན་རང་བཞིན་གྱིས་རང་གྲོལ། གཉེན་པོ་རང་སར་དེངས། མིང་མེད་ཡུལ་དང་འདྲ་བ་དགོངས་པ་ལྷུན་གྱིས་གྲུབ་པ་ཡིན། དེ་ལྟར་རབ་རྣམས་སྐྱེ་ཤི་བར་དོར་གྲོལ། །ད་དེ་སྐྱེ་ཤིའི་བར་དོ་ལས་གྲོལ། (411) འབྲིང་རྣམས་ཆོས་ཉིད་བར་དོར་གྲོལ་བ་ནི། །དྲུག་ཚན་གཉིས་ཀྱིས་ཤེས་པར་བྱ་བ་ལས། ། ལུས་རྒྱའི་དོར་ལུགས་རྣམ་པ་དྲུག་པོ་ནི། །ཕྱི་ནང་སེམས་སུ་འདུས་པའི་དུས་ཀྱི་ཚེ། ། གཟུང་བའི་ཡུལ་དང་བྲལ་བའི་དུས་ཡིན་ལ། །སེམས་ཉིད་ཡེ་ཤེས་དབང་དུ་འདུས་པའི་ཚེ། ། འཛིན་པའི་སེམས་དང་རང་བཞིན་བྲལ་བ་ཡིན། །རིག་པའི་ཡེ་ཤེས་བག་ཆགས་སྦུབས་འདུས་ཚེ། ། ས་རླུང་ཆུ་ལ་ཐིམ་པས་ལུས་མི་ཐེག །འཕོ་བར་བྱ་ཞིང་བཤང་གཅི་དྲི་ངན་འབྱུང༌། ། ཆུ་རླུང་མེ་རུ་ཐིམ་པས་ལུས་ཀྱི་ཡན་ལག་འཕྲ། །བྱད་ལ་རྔུལ་ཆགས་ཁ་ཆུ་སྣ་ཆུ་འཛག །མེ་རླུང་རླུང་ཐིམ་ཁ་སྣའི་ཆུ་སྐམ་ཞིང༌། །ལུས་ཀྱི་དྲོད་ཤོར་ཁ་སྣའི་གཟི་མདངས་སྡུད། ། འདི་ཡི་དུས་སུ་རྐང་མཐིལ་དྲོད་འདུས་ན། །དམྱལ་བར་སྐྱེ་ཞིང་གསང་བར་ཡི་དྭགས་དང༌། ། ལྟེ་བ་བྱོལ་སོང་སྙིང་ཁ་མི་དང་ནི། །མགྲིན་པ་ལྷ་མིན་མིག་འདུས་ལྷར་སྐྱེ་ལ། ། སྤྱི་བོར་དྲོད་ཡལ་བླ་མེད་འབྲས་བུ་འཐོབ། །རླུང་གི་རླུང་རྣམས་རྣམ་ཤེས་ཐིམ་པའི་དུས། ། ཕྱི་དབུགས་བརྩེགས་འབྱུང་ནང་དུ་སྡུད་མི་ཤེས། །མིག་གི་རང་འོད་སྒྲོན་མ་ཡལ་འགྱུར་ཞིང༌། ། ཕྱི་ཡི་དབུགས་འཆད་རྣམ་ཤེས་འོད་གསལ་ཐིམ། །ནང་དབུགས་འཆད་ཅིང་ལུས་སེམས་འབྲལ་བ་སྟེ། ། ལུས་དེ་དེར་བཞག་ཡེ་ཤེས་དབྱིངས་ལ་འཆར། །འདི་དག་ཐོག་མར་འབྱུང་བའི་ཐིམ་ཚུལ་ཡིན། ། གསུངས་ནས་བཟུང་སྟེ། ད་དེ་འབྲིང་བར་དོ་སྐྱེ་ཤི་བར་དོ་ལ་གྲོལ་མ་ཐུབ་ནས་བཟུང༌། དེ་ནས་ཆོས་ཉིད་བར་དོ་ལ་གྲོལ་བ་དྲུག་ཚན་གཉིས་ཀྱི་སྒོ་ནས་ཤེས་ཀྱིས། གང་རེད་ཟེར་ན། ལུས་ཀྱི་རྒྱ་ལུས་པོ་འདི་རྒྱ་རེད་དེ་སེམས་དེའི་སྦུབས་ལ་འཐུམ་བསྡད་ཡོད་དུས་དེ་དོར་ལུགས་རྣམ་པ་དྲུག་ཡོད། གང་རེད་ཟེར་ན། ཕྱིའི་འབྱུང་བ་ཐམས་ཅད་ནང་གི་འབྱུང་བ་ལ་ཐིམ། ནང་གི་འབྱུང་བ་སེམས་སུ་འདུས་པའི་དུས་ཀྱི་ཚེ་ན། གཟུང་བའི་ཡུལ་གཟུགས་སྒྲ་དྲི་རོ་རེག་བྱ་ལྔ་དང་འབྲལ་བའི་དུས་ཡིན། སེམས་ཉིད་ཡེ་ཤེས་ཀྱི་དབང་དུ་འདུས་པའི་ཚེ་ན་གཟུང་བའི་ཡུལ་དང་བྲལ། སེམས་དེའང་གཟུང་འཛིན་གྱི་བློ་ལས་འདས་ཏེ་འཛིན་པའི་སེམས་ཀྱང་བྲལ། དེ་སེམས་གཉིས་བྲལ་ཚར་དུས་རིག་པ་ཡེ་ཤེས་ཀྱི་སྟེང་དུ་བག་ཆགས་སྦུབས་ན་འདུས་པའི་ཚེ་ན། ས་རླུང་ཆུ་ལ་ཐིམ་པས་ལུས་ཀྱིས་ཡ་ལྡང་མི་ནུས། རྐང་ལག་བརྐྱང་བསྐུམ་མི་ནུས། དེའི་ཚེ་ན་འཕོ་བ་འདེབས་པར་བྱ་ཞིང༌། བཤང་གཅི་དང་ལུས་ལས་དྲི་ངན་འབྱུང༌། ཆུ་རླུང་མེ་རུ་ཐིམ་པའི་ཚེ་ན་ལུས་ཀྱི་ཡན་ལག་ཐམས་ཅད་འཕྲ། བྱད་དེ་གདོང་པ་ལ་རྔུལ་ཆགས། ཁ་ཆུ་སྣ་ཆུ་འཛག་སྟེ་གསོག་མི་ནུས། མེ་རླུང་རླུང་ལ་ཐིམ་པས་ཁ་དང་སྣ་ཐམས་ཅད་སྐམ་པོ་ལ་ཆགས། ལུས་ཀྱི་དྲོད་ཤོར་བས་ཁ་དང་སྣའི་གཟི་བརྗིད་མེད་པ་རོའི་མདོག་ཏུ་འགྱུར། འདིའི་དུས་སུ་རྐང་མཐིལ་དུ་དྲོད་འདུས་ན་དམྱལ་བར་སྐྱེ། གསང་གནས་སུ་དྲོད་འདུས་ན་ཡི་དྭགས། ལྟེ་བར་དྲོད་འདུས་ན་བྱོལ་སོང༌། སྙིང་གར་དྲོད་འདུས་ན་མི། མགྲིན་པར་དྲོད་འདུས་ན་ལྷ་མིན་ཡིན། མིག་ཏུ་དྲོད་འདུས་ན་ལྷར་སྐྱེ། སྤྱི་བོར་དྲོད་ཡལ་ན། བདེ་ཆེན་ཚངས་པའི་སྒོ་ཟེར་དུས། བླ་ན་མེད་པའི་འབྲས་བུ་འཐོབ་སྟེ་ཞིང་ཁམས་སུ་སྐྱེ། རླུང་གི་རླུང་རྣམས་རྣམ་ཤེས་ལ་ཐིམ་པའི་ཚེ་ན། ཕྱི་དབུགས་བརྩེགས་འབྱུང་ཟེར་དབུགས་ཕྱི་ལ་ཕར་འཕེན་རྒྱུ་འདི་མང་པོ་ཕྱིར་ལུས་པ་མ་གཏོགས། ནང་དུ་སྡུད་མི་ཐུབ་དབུགས་སྣ་ཐུང་ཐུང་རེད་དེ་ཕྱི་དབུགས་བརྩེགས་ནང་དུ་སྡུད་མི་ཤེས། མིག་གི་རང་འོད་སྒྲོན་མ་ཡལ་ཏེ་མིག་ལ་ད་ལྟ་དེ་འདྲ་བྱས་བལྟ་ན་ཐིག་ལེ་མང་པོ་ཞིག་ཡོད་པ་དེ་མི་འཆར། ཕྱིའི་དབུགས་འཆད་རྣམ་ཤེས་འོད་གསལ་ལ་ཐིམ། ནང་གི་དབུགས་འཆད་ལུས་དང་སེམས་གཉིས་ལྷན་ཅིག་ཏུ་འདུས་པ་འདི་འབྲལ། ལུས་དེ་དེར་བཞག་དེ་ནས་ཡེ་ཤེས་བར་དོའི་དབྱིངས་ལ་འཆར། འདི་དག་ཐོག་མར་འབྱུང་བའི་ཐིམ་ཚུལ་ཡིན། (412) དྲུག་ཚན་གཉིས་པ་དབང་པོའི་གྲོལ་ཚུལ་ལ། །རྣམ་པ་དྲུག་ལས་དང་པོ་བསྟན་པ་ནི། ། དབང་པོ་རབ་ཀྱི་རྣོན་པོ་དེ་ཉིད་ལ། །བར་དོ་མི་འཆར་ལུས་རྒྱ་བྲལ་མ་ཐག །ཆོས་ཉིད་ལྷག་མཐོང་ཆེན་པོར་རང་གསལ་ནས། །སྤྲོས་པའི་མཐའ་དང་བྲལ་བར་གནས་པ་ཡིན། ། ད་དབང་པོའི་རིམ་པ་གྲོལ་ཚུལ་རྣམ་པ་དྲུག་ཡོད་རེད། དབང་པོ་རབ་ཏུ་གྱུར་པ་ཡིན་ན་དབང་པོ་རབ་ཀྱི་རྣོན་པོ་དེ་ཉིད་ལ། ལམ་གྱི་འོད་གསལ་ད་ལྟ་སྒོམ་བསྡད་དུས། དེ་ནས་གཞིའི་འོད་གསལ་ཤར་འོང་བ་དང་མཉམ་དུ་དེ་གཉིས་མ་བུ་འདྲེས་ཏེ་ལུས་རྒྱ་བྲལ་མ་ཐག་ཏུ། ཆོས་ཉིད་ལྷག་མཐོང་ཆེན་པོར་རང་གསལ་ནས་སྤྲོས་པའི་མཐའ་དང་བྲལ་བར་གནས་པ་ཡིན་པས་དེ་ཕན་ཆད་བར་དོ་འགྲོ་མི་དགོས་པ་ཡིན། གཉིས་པ་དབང་པོ་རབ་ཀྱི་རྟུལ་པོ་ནི། །སྐད་ཅིག་གསུམ་པར་གྲོལ་བ་ཐོབ་པ་སྟེ། ། ལུས་སེམས་བྲལ་བའི་སྐད་ཅིག་དང་པོ་ལ༌། །རང་གསལ་ཆོས་སྐུ་རྟོག་བྲལ་ཆེན་པོ་འཆར། ། སྐད་ཅིག་གཉིས་པར་ལོངས་སྐུ་ཟེར་དུ་འཆར། །སྐད་ཅིག་གསུམ་པར་འོད་གསལ་རྣམ་གྲོལ་ནས། ། མཁའ་ལྟར་མཉམ་ཉིད་ཆོས་སྐུའི་ངང་དུ་གནས། ། གཉིས་པ་དབང་པོ་རབ་ཀྱི་ནང་ནས་རྟུལ་པོ་འདི། བར་དོ་ན་སྐད་ཅིག་མ་གསུམ་པ་ཐོག་ལ་གྲོལ་བ་ཐོབ་པ་ཡིན་ཏེ། ལུས་དང་སེམས་བྲལ་བའི་སྐད་ཅིག་དང་པོ་དེ་གཞིའི་འོད་གསལ་རང་གསལ་ཆོས་སྐུ་རྟོག་བྲལ་འདི་ཆེན་པོ་འཆར། སྐད་ཅིག་གཉིས་པ་དེ་ལ་ལོངས་སྐུ་སྒྲ་འོད་ཟེར་གསུམ་གྱི་སྣང་བ་ཆོས་ཉིད་བར་དོ་འཆར། སྐད་ཅིག་གསུམ་པ་ལ་འོད་གསལ་རྣམ་པར་གྲོལ་ནས་འོད་གསལ་གྱི་སྣང་བ་ཕར་ཡལ་ཏེ་མཁའ་ལྟར་མཉམ་ཉིད་ཆོས་སྐུའི་ངང་དུ་ཆས། གསུམ་པ་འབྲིང་གི་རྣོན་པོ་ཞག་གཅིག་གམ། །གསུམ་དུ་རྟོག་བྲལ་བརྒྱལ་ཐབས་གནས་པ་སྟེ། ། དེ་ཉིད་སངས་ནས་ཡེ་ཤེས་འོད་དུ་འཆར། །སྐུ་ཡི་རང་འོད་གསུང་གི་རང་སྒྲ་དང༌། ། ཐུགས་ཀྱི་ཟེར་གདངས་ཞག་ལྔར་འཆར་དུས་སུ། །སྐུ་གསུང་ཐུགས་སུ་རང་ངོ་ཤེས་པས་གྲོལ། ། དབང་པོ་འབྲིང་གི་རྣོན་པོ་ནི། ཞག་གཅིག་གམ། ཞག་གསུམ་དུ་ཀུན་གཞིའི་ངང་དུ་རྟོག་པ་དང་བྲལ་བ་བརྒྱལ་ཐབས་གནས་པ་སྟེ། བརྒྱལ་ཐབས་གནས་པ་དེ་ཉིད་སངས་ནས་གཞི་སྣང་ཤར་འོང་དུས་ཡེ་ཤེས་འོད་དུ་འཆར། སྐུའི་རང་འོད། གསུང་གི་སྔགས་ཀྱི་རང་སྒྲ། ཐུགས་ཀྱི་ཟེར་གདངས། བསམ་གཏན་གྱི་ཞག་ལྔར་འཆར་དུས་སུ་སྐུ་གསུང་ཐུགས་ཀྱི་སྣང་བ་ཡིན་པ་རང་ངོ་ཤེས་ན་དེ་ཐོག་ཏུ་མཉམ་པར་བཞག་པས་གྲོལ། བཞི་པ་དབང་པོ་འབྲིང་གི་རྟུལ་པོ་ནི། །ཞག་གསུམ་བར་རམ་ལྔ་རུ་བརྒྱལ་ཐབས་གནས། ། དེ་སངས་ཡེ་ཤེས་ལྔ་འཕྲོ་འོད་གསལ་ཏེ། །དངངས་སྐྲག་མ་སྐྱེས་འཇིགས་མེད་རང་སྣང་གྲོལ། ། གསུངས་དུས། དབང་པོ་འབྲིང་གི་རྟུལ་པོ་ཡིན་ན། ཡང་ན་ཞག་གསུམ་དུ་བརྒྱལ། ཡང་མིན་ན་ཞག་ལྔ་རུ་བརྒྱལ་ཏེ་དེ་ཚུར་སངས་འོང་བ་དང་མཉམ་དུ་ཡེ་ཤེས་ཀྱི་རྣམ་པའི་ཁ་དོག་ལྔ་མཆོག་ཡོད་པ་དེ་འཕྲོ་སྟེ་འོད་གསལ། དེའི་སྣང་བ་དེ་དག་ཐམས་ཅད་ལ་དངངས་སྐྲག་མ་སྐྱེས་རང་རིག་པའི་རྩལ་སྣང་ཡིན་པ་དེ་ངོ་ཤེས་སོང་ན་འཇིགས་མེད་རང་སྣང་དུ་གྲོལ། ལྔ་པ་དབང་པོ་ཐ་མའི་རྣོན་པོ་ནི། །ཞག་གསུམ་བར་དུ་རིག་པ་བརྒྱལ་ཐབས་གནས། ། དེ་སངས་ཡེ་ཤེས་ལྔ་ཡི་འོད་གསལ་ཏེ། །ཞག་ལྔ་ལོན་ནས་ཡེ་ཤེས་སྣང་བ་ནུབ། ། འོད་ལས་ཡུལ་དང་སྒྲ་ལས་ཟེར་དང་ནི། །ཟེར་ལས་རྟོག་པ་ཤར་དང་དེ་ཡི་ཚེ། ། སྔོན་གྱི་ཡུལ་དང་ནོར་དང་མི་རྣམས་ཀྱི། །དྲན་པ་སད་དུས་སྔ་མའི་ཆོས་དྲན་ནས། ། གཉེན་པོ་སད་དེ་འཛིན་མེད་རང་གསལ་གྱི། །ཡེ་ཤེས་རང་ཤར་བར་དོའི་སྣང་བ་གྲོལ། ། ཆོས་དབྱིངས་ངང་དུ་མངོན་པར་བྱང་ཆུབ་ཡིན། ། གསུངས་ནས་བཟུང། ལྔ་པ་དབང་པོ་ཐ་མའི་ནང་ནས་དབང་པོ་རྣོན་པོ་ནི། ཞག་གསུམ་བར་དུ་རིག་པ་ཀུན་གཞིའི་ངང་དུ་བརྒྱལ་ཐབས་སུ་གནས། དེ་ཚུར་སངས་ནས་ཡེ་ཤེས་ལྔའི་འོད་གསལ་བ་ཤེས་ཏེ་ཞག་ལྔ་ལོན་ནས། ཡེ་ཤེས་ཀྱི་སྣང་བ་ཐམས་ཅད་ནུབ། འོད་ལས་ཡུལ་གཟུགས་སྒྲ་དྲི་རོ་རེག་བྱ་དང༌། སྒྲ་ལས་ཟེར། ཟེར་ལས་རྣམ་པར་རྟོག་པ་ཤར་ཏེ་དེའི་ཚེ་ན། རང་སྔོན་ད་ལྟ་ལུས་རྟེན་འདིའི་ཡུལ་དང་ནོར་རྫས་དང། གཉེན་ཉེ་འབྲེལ་གྱི་མི་རྣམས་ཀྱིས་རང་མཐོང་གི་ཨེ་འདུག་ལྟ། ཁ་ལབ་ན་གོ་ཡི་ཨེ་འདུག་ལྟ། དེ་བྱས་དུས་དྲན་པ་སད། ད་སྲིད་པ་བར་དོར་སླེབས་ཡོད་པ་ཤེས་ཏེ་ཆོས་དྲན་ནས་གཉེན་པོ་སད་དེ་འཛིན་མེད་རང་གསལ་གྱི་ཡེ་ཤེས་རང་ཤར་བར་དོའི་སྣང་བ་གྲོལ། ཆོས་ཀྱི་དབྱིངས་ངང་དུ་མངོན་པར་བྱང་ཆུབ་པ་ཡིན། དྲུག་པ་དབང་པོ་ཐ་མའི་རྟུལ་པོ་ནི། །ཞག་གཅིག་རིག་པ་བརྒྱལ་ཐབས་གནས་པ་ལས། ། དེ་སངས་ཡེ་ཤེས་སྣང་བ་ཞག་གཅིག་འཆར། །དེ་ནུབ་སྔ་མའི་གཟུགས་སུ་ཡོད་སྙམ་ཞིང༌། ། དབང་པོ་ཀུན་ཚང་གར་ཡང་ཐོགས་མེད་རྒྱུ། །རྣམ་ཤེས་རྟེན་བྲལ་ཡུལ་དང་འདུག་ས་འཚོལ། ། ལས་ཀྱིས་མངལ་སྒོ་ཐ་དད་འཇུག་པ་ལས། །དེ་ཉིད་མི་ལུས་ཡོན་ཏན་བདུན་ཐོབ་ནས། ། ཟབ་མོའི་ཆོས་ཕྲད་སྐྱེ་བ་དེས་གྲོལ་འགྱུར། ། གསུངས་དུས། དྲུག་པ་དབང་པོ་ཐ་མའི་རྟུལ་པོ་ཐ་མའི་ཐ་མ་དེ་ཡིན་ན། ཞག་གཅིག་རིག་པ་བརྒྱལ་ཐབས་སུ་གནས། དེ་ལས་ཚུར་སད་འོང་དུས་ཡེ་ཤེས་ཀྱི་སྣང་བ་ཞག་གཅིག་ལ་སྟེ། དེ་ནས་དེ་ནུབ་ནས་སྐྱེ་བ་སྔ་མའི་གཟུགས་སུ་ཡོད་པ་སྙམ་ཞིང་དེ་ཡང་མིག་ལ་སོགས་པའི་དབང་པོ་སྒོ་ལྔ་ཚང་ཚར་བ། སེམས་ཀྱིས་ག་ན་དྲན་ན་དེ་ན་འགྲོ་ཐུབ་པ། རི་བྲག་ལ་སོགས་པའང་ཟང་ཐལ་ཐོགས་མེད་དུ་རྒྱུ་བ། རྣམ་ཤེས་ཀྱི་རྟེན་གཟུགས་པོ་མེད་དུས་བག་གཏན་ནས་ཕེབས་རྒྱུ་མེད་པ། སྐད་ཅིག་ཙམ་ཡང་མི་གནས་པ་བྱ་སྒྲོ་རླུང་གིས་འཁྱེར་བ་བཞིན་ཡུལ་དང་འདུག་ས་ཞིག་ག་ན་ཡོད་འཚོལ་འགྲོ་བ། དེ་ནས་ལས་ཀྱི་དབང་གིས་ལས་བཟང་པོ་བསགས་ཡོད་ན་ཆོས་ལྡན་གྱི་མི་ལུས་སྐྱེ་བ། ངན་པ་བསགས་ཡོད་ན་ངན་སོང་འགྲོ་དུས་མངལ་སྒོ་ཐ་དད་པ་འཇུག་པ་ལས། མི་ལུས་མཐོ་རིས་ཀྱི་ཡོན་ཏན་བདུན་དང་ལྡན་པ་ཐོབ་ནས། དེ་སྔོན་ཡིན་པའི་རྫོགས་པ་ཆེན་པོའི་ཆོས་སྟོན་པའི་བླ་མ་དང༌། ཟབ་མོའི་ཆོས་དང་ཕྲད་དེ་སྐྱེ་བ་དེའི་སྟེང་དུ་གྲོལ་བར་འགྱུར་བ་ཡིན། དེ་ཡང་ཤིན་ཏུ་སྡིག་པ་ཅན་རྣམས་ལ། །བར་དོ་མི་སྣང་ལུས་སེམས་བྲལ་མ་ཐག །རང་སྣང་འཁྲུལ་ནས་དམྱལ་བར་སྣང་བ་ཡིན། །སྡིག་པ་འབྲིང་སྤྱད་བར་དོ་ཡུན་ཐུང་གནས། ། དེ་ནས་ངན་སོང་གཞན་གཉིས་མྱོང་བ་ཡིན། །དགེ་སྡིག་ཆ་སྙོམས་བར་དོ་ཡུན་རིང་སྟེ། ། ཞག་གྲངས་བཞི་བཅུ་རྩ་དགུ་གནས་པ་ལས། །དེ་ནས་ལས་ཀྱི་ལུས་ལེན་འགྱུར་བ་ཡིན། ། གསུངས་དུས། ཤིན་ཏུ་སྡིག་པ་ཅན་རྣམས་དང་དམ་པའི་ཆོས་དང་གདམས་ངག་ལ་སྦྱོང་བ་མ་བྱས་པའི་གང་ཟག་ཐམས་ཅད་ནི། གོང་དུ་བཤད་པའི་ཆོས་སྲིད་བར་དོའི་སྣང་བ་དེ་ཉིད་མི་སྣང༌། ལུས་དང་སེམས་གཉིས་བྲལ་མ་ཐག་ཏུ་རང་སྣང་འཁྲུལ་ནས་དམྱལ་བ་ལ་ལྷུང་འགྲོ་བ་ཡིན། མཚམས་མེད་དང་རྡོ་རྗེའི་སློབ་དཔོན་ལ་དམ་ཚིག་ཉམས་པ་ལྟ་བུ་དང༌། སྡིག་པ་འབྲིང་སྤྱད་པ་ཐམས་ཅད་བར་དོ་ཞག་བདུན་ཕྲག་གཅིག་ལ་སོགས་པའི་ཡུན་ཐུང་ངུ་གནས། དེ་ནས་ངན་སོང་གི་གནས་ཡི་དྭགས་དུད་འགྲོ་གཉིས་མྱོང་བ་ཡིན། དགེ་སྡིག་ཆ་སྙོམས་པ་སྤྱད་དེ་སྙོམས་པོ་རེད་ན་བར་དོ་ཡུན་རིང་སྟེ་ཞག་བཞི་བཅུ་རྩ་དགུ་རུ་ཞུགས་ནས་དེ་ནས་ལས་ཀྱིས་རང་ག་ནས་ལུས་ལེན་དགོས་ན་འགྱུར་བ་ཡིན། དེ་ཡང་ཆོས་ཉིད་བར་དོ་ནུབ་པ་ལས། །རྟུལ་པོ་གཉིས་ལ་སྲིད་པའི་བར་དོ་འཆར། ། དེ་བས་ད་ལྟ་མི་དགེ་རྣམ་སྤངས་སྟེ། །དགེ་སྒྲུབ་སེམས་ཉིད་གཏན་སྲིད་ཟིན་པ་གཅེས། ། ཕན་པའི་གདམས་ངག་ཡིན་ནོ་སེམས་ལ་ཞོགགསུངས་དུས། དེ་ཡང་ཆོས་ཉིད་ཀྱི་བར་དོའི་སྣང་བ་དེ་ནུབ་པ་ལས། དབང་པོ་རྟུལ་པོ་གཉིས་ལ་སྲིད་པ་བར་དོ་རླུང་སེམས་ཀྱི་ལུས་འདི་འཆར། དེ་བས་ན་ད་ལྟ་རང་ལ་རང་དབང་ཡོད་པའི་ཚེ་ན་མི་དགེ་སྡིག་པ་རྣམ་པར་སྤངས་ཤིང་དགེ་བ་སྒྲུབ་སྟེ་སེམས་ཉིད་ཀྱི་གནས་ལུགས་གཏན་ལ་ཕབ་ནས་གཏན་སྲིད་ཟིན་པ་གཅེས། ད་ལྟ་ཕན་པའི་གདམས་ངག་ཡིན་ནོ་སེམས་ལ་ཞོག(413) །མཐར་ཐུག་འབྲས་བུ་མངོན་དུ་གྱུར་པའི་ཚེ། །མངོན་པར་བྱང་ཆུབ་ཆོས་དྲུག་བསྟན་པ་ནི། ། གཟུང་འཛིན་འཁྲུལ་པའི་བག་ཆགས་ཀུན་བྲལ་ནས། །འཁྲུལ་སྣང་འཁྲུལ་འཛིན་དབྱིངས་སུ་ནུབ་པ་ཡིན། ། སྤྲིན་དེངས་ཉི་མཁའ་བཞིན་དུ་དག་པའི་ཚེ། །དང་པོ་ཆོས་སྐུ་དག་པ་གཉིས་ལྡན་ནི། ། གསལ་བའི་ཡེ་ཤེས་ཆོས་ཉིད་དབྱིངས་སུ་ཤར། །སྤྲོས་བྲལ་འོད་གསལ་ཁྱབ་གདལ་ཆེན་པོ་ཉིད། ། ལྷུན་གྲུབ་ཀ་དག་ཕྱོགས་ལ་གྲོལ་བ་ཡིན། །གཉིས་པ་ལོངས་སྤྱོད་རྫོགས་སྐུ་དག་པ་ནི། ། དེ་ཉིད་ངང་ལས་ས་བཅུའི་སེམས་དཔའ་ལ། །འཇའ་ཚོན་ལྟ་བུ་རིགས་ལྔ་གངས་ཆེན་མཚོ། ། མཚན་རྫོགས་དཔེ་བྱད་འབར་བ་སྣང་བ་ཡིན། །གསུམ་པ་སྤྲུལ་སྐུའི་དེ་ཉིད་ཟླ་གཟུགས་བཞིན། ། གདུལ་བྱའི་ཆུ་སྣོད་གང་ཡོད་དེར་སྣང་སྟེ། །བཟོ་དང་སྐྱེ་བ་མཆོག་གི་སྤྲུལ་པ་སོགས། ། གང་ལ་གང་འདུལ་དེ་ལ་དེར་སྣང་བས། །འགྲོ་དྲུག་གནས་ན་སྲིད་པ་ཇི་སྲིད་བར། ། སེམས་ཅན་དོན་མཛད་ཕྲིན་ལས་བསམ་མི་ཁྱབ། ། གསུངས་ནས་བཟུང་སྟེ། དབང་པོ་རབ་ཚེ་འདི་ན་གྲོལ་ན་འདྲ། འབྲིང་བར་དོ་ལ་གྲོལ་ན་འདྲ། དེའི་མཐར་ཐུག་གི་འབྲས་བུ་མངོན་དུ་གྱུར་པའི་ཚེ་ན། མངོན་པར་བྱང་ཆུབ་པའི་ཆོས་དྲུག་ཡོད། གང་རེད་ཟེར་ན། གཟུང་འཛིན་འཁྲུལ་པའི་བག་ཆགས་མ་ལུས་པ་ཐམས་ཅད་དང་བྲལ་ནས། འཁྲུལ་སྣང་འཁྲུལ་འཛིན་ཐམས་ཅད་ཆོས་ཀྱི་དབྱིངས་སུ་ནུབ། དཔེར་ན་སྤྲིན་དེངས་ཚར་བའི་ནམ་མཁའ་ལས་ཉི་མ་ཤར་འོང་ན་ཉི་མ་ཤིན་ཏུ་འོད་ཟེར་དང་ལྡན་པ་བཞིན། དང་པོ་རང་གི་ཆོས་སྐུའི་ངོ་བོ་དེ་ལས་ངོ་བོ་ཡེ་དག །གློ་བུར་བྲལ་དག་གི་དག་པ་གཉིས་ལྡན། དེ་ནས་དེ་གཉིས་ལྡན་དེའི་ངང་ལས་གསལ་བའི་ཡེ་ཤེས་ཆོས་ཉིད་ཀྱི་དབྱིངས་སུ་ཤར། སྤྲོས་བྲལ་གྱི་འོད་གསལ་ཁྱབ་གདལ་ཆེན་པོ་ཉིད། འོད་གསལ་ལྷུན་གྲུབ་ཀྱི་སྣང་ཆ་ཀ་དག་ཕྱོགས་ལ་གྲོལ་བ་ཡིན། གཉིས་པ་ལོངས་སྤྱོད་རྫོགས་སྐུ་ལ། དགོངས་པ་ཆོས་སྐུའི་དབྱིངས་དེ་ལས་མ་གཡོས་བཞིན་དུ་ས་དང་པོ་ནས་བཅུ་པ་མ་ཐུག་པའི་བྱང་ཆུབ་སེམས་དཔའ་རྣམས་ལ་འཇའ་ཚོན་ལྟ་བུའི་རྒྱལ་བ་རིགས་ལྔ། དེ་ལའང་ཚད་དུ་གཟུང་རྒྱུ་མེད་པ་མང་པོ་གངས་ཆེན་མཚོ། མཚན་བཟང་པོ་སུམ་ཅུ་རྩ་གཉིས། དཔེ་བྱད་བཟང་པོ་བརྒྱད་བཅུ་རྫོགས་པའི་དཔེ་བྱད་དུ་འབར་བ་ཡིན། གསུམ་པ་སྤྲུལ་སྐུའི་དེ་ཉིད་ནི། དཔེར་ན་ཆུ་སྣོད་ག་ན་ཡོད་ན་ཟླ་བའི་གཟུགས་བརྙན་ཤར་བ་བཞིན་གདུལ་བྱའི་ཆུ་སྣོད་གང་ཡོད་པ་དེ་དང་དེ་རུ་སྣང་སྟེ། བཟོའི་སྤྲུལ་པའི་སྐུ་ཟེར་ད་ལྟ་སྐུ་གསུང་ཐུགས་རྟེན་ལ་སོགས་པ་ཡོད་པ་དང༌། སྐྱེ་བ་མཆོག་གི་སྤྲུལ་པའི་སྐུ་དང༌། བྱ་དང་རི་དྭགས་ལ་སོགས་པ་གང་ལ་གང་འདུལ་དེ་ལྟར་སྣང་བས་འགྲོ་དྲུག་གི་གནས་ན་སྲིད་པ་ཇི་སྲིད་བར་སེམས་ཅན་གྱི་དོན་མཛད་དེ་འཕྲིན་ལས་བསམ་མི་ཁྱབ་པ་རང་ཤུགས་ཀྱིས་འབྱུང་བ་ཡིན་ནོ། ། སྐུ་ལ་བརྟེན་པའི་ཡེ་ཤེས་དྲུག་ལྡན་ནི། །ཆོས་དབྱིངས་ཡེ་ཤེས་ཆོས་ཉིད་འཕོ་འགྱུར་མེད། ། མེ་ལོང་ཡེ་ཤེས་རང་གསལ་ཀུན་སྣང་གཞི། །མཉམ་ཉིད་ཡེ་ཤེས་རོ་གཅིག་འབྱེད་པ་མེད། ། ཀུན་རྟོག་ཡེ་ཤེས་ཇི་སྙེད་ཇི་བཞིན་གཟིགས། །བྱ་གྲུབ་ཡེ་ཤེས་མཛད་པ་བསམ་མི་ཁྱབ། ། ལྷུན་གྲུབ་ཡེ་ཤེས་འདུས་མ་བྱས་ཉིད་ནི། །དཔེ་བྲལ་རྒྱལ་བའི་ཡེ་ཤེས་ཀུན་གྱི་བདག །ནོར་བུ་བཞིན་དུ་མི་རྟོག་དོན་ཀུན་འབྱུང༌། ། གསུངས། སངས་རྒྱས་སྐུ་གསུམ་པོ་དེ་ལ་བརྟེན་པའི་ཡེ་ཤེས་དྲུག་ཡོད། དེའི་ནང་ནས་ཆོས་དབྱིངས་ཡེ་ཤེས་འདི་ཆོས་ཀྱི་དབྱིངས་འཕོ་འགྱུར་མེད་པའི་དགོངས་པ་དེ་ཡིན། མེ་ལོང་ཡེ་ཤེས་འདི་གཏིང་གསལ་ཆེན་པོའི་སྒོ་ནས་གཞན་ཡེ་ཤེས་བཞི་པོ་འཕྲོ་བའི་རྟེན་ཡིན། མཉམ་ཉིད་ཡེ་ཤེས་ཀྱིས་འཁོར་འདས་སྤང་བླང་བདེ་སྡུག་ཐམས་ཅད་རོ་གཅིག་འབྱེད་པ་མེད་པ་དེ་ཡིན། ཀུན་རྟོག་གི་ཡེ་ཤེས་ཇི་ལྟ་ཇི་སྙེད་གཉིས་ཀྱི་ནང་ནས་ཇི་སྙེད་མཁྱེན་པའི་ཡེ་ཤེས་ཏེ། བྱ་གྲུབ་ཡེ་ཤེས་གདུལ་བྱ་སེམས་ཅན་གང་ལ་གང་འདུལ་གྱི་མཛད་པ་བསམ་མི་ཁྱབ་པ་ཡིན། དེ་ཡེ་ཤེས་ལྔ་པོ་འདིའང་རྒྱུ་རྐྱེན་གྱིས་གསར་དུ་མ་བྱས་པ། ཡེ་ནས་ལྷུན་གྱིས་གྲུབ་པའི་ཡེ་ཤེས་འདུས་མ་བྱས་པ། དཔེ་ལས་འདས་པའི་རྒྱལ་བའི་ཡེ་ཤེས་ཀུན་གྱི་བདག་རྣམ་རྟོག་གི་རྗེས་སུ་འགྲོ་བ་མེད་དེ། ནོར་བུ་ལ་གསོལ་བ་བཏབ་ན་དགོས་འདོད་འབྱུང་བ་བཞིན་དགོས་འདོད་འབྱུང༌། བཞི་པ་ཐུགས་རྗེ་འགྲོ་ལ་འབྱུང་ཚུལ་ནི། །སེམས་བསྐྱེད་སྨོན་ལམ་ཚོགས་གཉིས་བསགས་པ་དང༌། ། ལྷུན་གྲུབ་ངང་ལས་ཡེ་ཤེས་སྟོབས་ཀྱིས་འབྱུང༌། །ལྔ་པ་ཐུགས་རྗེ་ཇི་ལྟར་སྐྱེ་ཚུལ་ནི། ། རང་བཞིན་ཤུགས་ཀྱིས་ཐུགས་རྗེ་སྐྱེ་བ་དང༌། །ཡུལ་དང་ཕྲད་པའི་ཐུགས་རྗེ་སྐྱེ་བ་དང༌། ། བསྐུལ་ཞིང་གསོལ་བ་གདབ་ལས་སྐྱེ་བའོ། ། གསུངས་དུས། སངས་རྒྱས་ཀྱི་ཐུགས་རྗེ་འདི་འགྲོ་ལ་ཇི་ལྟར་འབྱུང་བ་ཡིན་ཟེར་ན། སྔོན་སློབ་པ་ལམ་གྱི་གནས་སྐབས་བྱང་ཆུབ་མཆོག་ཏུ་ཐུགས་བསྐྱེད་པ་དང༌། བདག་ཅག་གི་སྟོན་པས་སྨོན་ལམ་ཆེན་པོ་ལྔ་བརྒྱ་བཏབ་པ་ལྟ་བུ་དང༌། མགོན་པོ་འོད་དཔག་མེད་ཀྱི་མཚན་བཟུང་བ་ཙམ་གྱིས་བདེ་བ་ཅན་དུ་སྐྱེ་བའི་སྨོན་ལམ་བཏབ་པའི་སྨོན་ལམ་འདི་མངོན་སུམ་དུ་གྲུབ་པ་དང༌། བསོད་ནམས་དང་ཡེ་ཤེས་ཀྱི་ཚོགས་གཉིས་བསགས་པ་དང༌། དེ་ལ་ཆེད་དུ་འབད་རྩོལ་ལྟ་བུ་མ་ཡིན་པ་ལྷུན་གྲུབ་ཀྱི་ངང་ལས་ཇི་ལྟ་ཇི་སྙེད་མཁྱེན་པའི་ཡེ་ཤེས་སྟོབས་ཀྱིས་འབྱུང༌། ལྔ་པ་ཐུགས་རྗེ་ཇི་ལྟར་སྐྱེ་བའི་ཚུལ་ནི། རང་བཞིན་ཤུགས་ཀྱི་ཐུགས་རྗེ་ཟེར་སངས་རྒྱས་ཐམས་ཅད་ལ་གཞན་ཕན་བྱང་ཆུབ་མཆོག་ཏུ་སེམས་བསྐྱེད་པ་འདི། ཐུགས་ཀྱིས་བསྐྱེད་དེ་སེམས་ཅན་ཐམས་ཅད་ལ་དུས་རྟག་པར་དགོངས་དགོངས་ཁ་ཡོད་དུས་རང་བཞིན་ཤུགས་ཀྱི་ཐུགས་རྗེ་ཟེར། དེ་ནས་གང་ཟག་གདུལ་བྱ་ཡུལ་ཞིག་གིས་གསོལ་བ་བཏབ་དད་པ་ཡོད་ན། དེ་ལ་ལྷག་པར་དུ་ཐུགས་རྗེ་འཇུག་སླ་བ་ཡིན་པའི་ཕྱིར་ན་གདུལ་བྱ་ཡུལ་དང་ཕྲད་པའི་ཐུགས་རྗེ་སྐྱེ་བ་དང༌། ཡང་གང་ཟག་ཅིག་སངས་རྒྱས་ཀྱི་མཚན་ནས་བརྗོད་གསོལ་བ་བཏབ་ན། སངས་རྒྱས་ཀྱིས་དེ་ལ་དེ་བཞིན་ཐུགས་རྗེས་གཟིགས་རེད་དུས་བསྐུལ་ཞིང་གསོལ་བ་གདབ་པས་སྐྱེ་བའོ། །དྲུག་པ་དེ་ལས་འགྲོ་དོན་མཛད་ཚུལ་ནི། ། རྟེན་ཅན་རྟེན་མེད་ངོ་བོ་ཉིད་གསུམ་སྟེ། །ཕྱོགས་ཆར་ཆད་རྣམས་འདི་བཞི་ངེས་བྱ་བ། ། ཆོས་སྐུས་གོ་འབྱེད་རྟེན་མེད་དོན་མཛད་ཅིང༌། །སྨོན་ལམ་སེམས་བསྐྱེད་ནུས་པས་སྒྲིབ་སྦྱངས་ཏེ། ། འགྲོ་ལ་གཟུགས་སྐུ་སྣང་བར་མཛད་པའོ། །ལོངས་སྐུ་ཡེ་ཤེས་ཐུགས་རྗེ་རང་སྣང་བས། །རྟེན་ཅན་དོན་མཛད་ས་བཅུའི་སྒྲིབ་པ་སྦྱོང༌། །ངོ་བོ་ཉིད་ཀྱིས་དོན་མཛད་དབྱིངས་ཀྱི་སྐུ། །ཡོད་མེད་སྒྲོ་སྐུར་ཞི་བའི་ངང་ཉིད་ལས། །གདུལ་བྱ་རྣམས་ལ་གང་འདོད་དེར་སྣང་བས། །སྣ་ཚོགས་སྤྲུལ་པས་དོན་ཀུན་མཛད་པ་ཡིན། །གྲུབ་པའི་མཐའ་ལས་རྟེན་ཅན་དོན་མཛད་པ། །མཐར་ཐུག་རྫོགས་པའི་སངས་རྒྱས་ས་དེ་ན། །སྐུ་དང་ཡེ་ཤེས་གྲུབ་པས་དོན་མཛད་འདོད། །རྟེན་མེད་དེ་ལྟར་གྲུབ་པས་འགག་མེད་དེ། །འོན་ཀྱང་དྲང་སྲོང་མཆོད་སྡོང་བསྒྲུབས་པ་བཞིན། །སྨོན་ལམ་དབང་གིས་དེ་ལྟར་སྣང་བར་འདོད། །ངོ་བོ་ཉིད་ཀྱིས་དོན་གཉིས་མཛད་པ་ཡང༌། །དེ་དག་གཉིས་ལྟར་ཡོད་མེད་སྒྲོ་སྐུར་གྲོལ། །དབྱེར་མེད་ངོ་བོ་ཉིད་ཀྱི་སྐུ་དེ་ལས། །ཇི་ལྟར་འཚམས་པར་བཞག་ནས་དོན་བྱེད་འདོད། །འདི་དག་གསུམ་ཡང་དོན་ལ་གཅིག་དགོས་པས། །སྔ་མ་ལྟ་བུར་ཁོང་དུ་ཆུད་པར་བྱ། །དེ་ཡིས་ཕྱོགས་འཛིན་ཡོད་མེད་གཟེབ་ལས་གྲོལ། །དེ་ལྟར་བླ་མེད་བྱང་ཆུབ་བརྙེས་པ་ནི། །སོ་སོ་སྐྱེ་བོ་མོས་པ་ཕུན་ཚོགས་ལ། །ཐུན་མོང་ཁྱད་པར་མཆོག་གི་ལམ་གསུམ་ལ། །བརྟེན་ནས་འབད་པས་རིམ་གྱིས་གོང་བགྲོད་དེ། །ཡོན་ཏན་ཡིད་བཞིན་ལྷུན་གྱིས་གྲུབ་པས་ན། །ཐར་ལམ་བསྒྲུབ་ལ་རང་བཞིན་འབད་པ་གཅེས། ། གསུངས། ད་འདི་སངས་རྒྱས་ཀྱིས་དེ་ལས་འགྲོ་བའི་དོན་ཇི་ལྟར་མཛད་རེད་ཟེར་ན། རྟེན་ཅན་དང་རྟེན་མེད་ངོ་བོ་ཉིད་གསུམ་གྱིས་འགྲོ་བའི་དོན་མཛད་པ་ཡིན། དེ་ནས་རྟེན་ཅན་རྟེན་མེད་ངོ་བོ་ཉིད་གསུམ་པོ་དེ་མི་ཤེས་པའི་གང་ཟག་ཕྱོགས་ཆར་ཆད་རྣམས་འདི་བཞི་ངེས་པར་བྱ་དགོས་ཏེ། ཆོས་སྐུས་གདུལ་བྱ་སེམས་ཅན་ལ་ཟག་མེད་ཀྱི་ཡོན་ཏན་ཐམས་ཅད་ཀྱི་གོ་འབྱེད་པ་ཡིན་ཏེ། ཆོས་སྐུ་ལ་རྟེན་གཟུགས་སྐུ་ཞེས་བྱ་བ་མེད་དུས་རྟེན་མེད་པས་སེམས་ཅན་གྱི་དོན་མཛད། སྨོན་ལམ་དང་སེམས་བསྐྱེད་ཀྱི་ནུས་པས་སེམས་ཅན་གྱི་སྒྲིབ་པ་སྦྱངས། འགྲོ་ལ་སངས་རྒྱས་ལོངས་སྐུ་དང༌། སྤྲུལ་སྐུའི་གཟུགས་སྣང་བར་མཛད་པའོ། ། ལོངས་སྐུ་ཡེ་ཤེས་ཐུགས་རྗེ་རང་སྣང་བས་རྟེན་ཅན་མཚན་དཔེས་བརྒྱན་པའི་སྐུའི་རྟེན་འདི་ཡོད་པ་དེས། ས་དང་པོ་ནས་བཅུ་པའི་བར་དུ་བྱང་ཆུབ་སེམས་དཔའ་རྣམས་ཀྱི་སྒྲིབ་པ་སྦྱོང་བར་མཛད་པ་ཡིན། ངོ་བོ་ཉིད་ཀྱིས་སེམས་ཅན་གྱི་དོན་མཛད་དེ་ཆོས་ཀྱི་དབྱིངས་ཀྱི་སྐུ་ཡིན་པས་ན། ཡོད་པ་དང་མེད་པ་སྒྲོ་སྐུར་ཞི་བའི་ངང་ཉིད་ལས། གདུལ་བྱ་རྣམས་གནས་སྐབས་དང་མཐར་ཐུག་གི་ཕན་བདེ་གང་འདོད་པ་དེ་དང་དེར་སྣང་བས། སྣ་ཚོགས་སྤྲུལ་པ་ཟེར། བཟོ། སྐྱེ་བ། མཆོག་གི་སྤྲུལ་སྐུས་དོན་མཛད་པ་ཡིན། 