(161)  ཡང་དག་ཆོས་ལ་གྱིས་པ་རྣམ་དྲུག་ནི། །འཁོར་བའི་ཉེས་ལྟོས་ཞེན་པ་ལོག་པ་གྱིས། །བདེན་མེད་རྩལ་སྦྱངས་སྒྱུ་མར་ཤེས་པ་གྱིས། །བྱང་ཆུབ་སེམས་བསྐྱེད་གཞན་དོན་ལྟོས་མེད་གྱིས། །དགོངས་པ་བློ་འདས་འཁོར་འདས་ཕྱེད་པ་གྱིས། །རྣམ་རྟོག་གང་ཤར་རང་གྲོལ་ཡེ་ཤེས་གྱིས། །བྱིན་རླབས་རང་འབར་གཞན་སྣང་བསྒྱུར་བ་གྱིས། །ཞེས་པ་སྟེ། 2.983899དེས་བྱ་བ་དེ་བྱེད་དགོས་པའི་ཆོས་རྣམ་པ་དྲུག་ཡོད། གང་རེད་ཟེར་ན། ཁམས་གསུམ་འཁོར་བའི་ཉེས་དམིགས་་འདི་སེམས་ལ་ཡང་ནས་ཡང་དུ་བཞག་སྟེ་འཁོར་བ་ལ་ཞེན་པ་ལོག་པ་ཞིག་གྱིས་ཤིག །ཚེ་འདིའི་བདེ་སྡུག་གི་སྣང་བ་ཐམས་ཅད་བདེན་པ་མེད་པ་རྩལ་སྦྱོང་སྟེ་དེ་ཆགས་སྡང་གི་གྲོགས་སུ་མི་སོང་བ་སྒྱུ་མ་དང་རྨི་ལམ་ལྟ་བུའི་རང་བཞིན་དུ་ཤེས་པ་ཡིན། བྱང་ཆུབ་ཀྱི་སེམས་རིན་པོ་ཆེ་རྒྱུད་ལ་སྐྱེས་ཚར་ནས་བཟུང་གཞན་དོན་རྒྱ་ཆེ་ཆུང་ག་ཚོད་བསྒྲུབས་ནའང་ངས་གཞན་དོན་བྱས་བཞག་ཡོད། དེ་ཙམ་ཆོག་གསུང་རྒྱུ་ཆོག་ཤེས་ལ་སོགས་པ་ལྟོས་པ་མེད་པ་དང༌། ཕར་གཞན་ལ་ཕན་པ་བྱས་པ། ཚུར་རང་ལ་ཕན་པ་བྱེད་པའི་རེ་བ་མེད་པ་གཅེས། དགོངས་པ་བློ་འདས་ཀྱི་ངང་དུ་མཉམ་པར་བཞག་ཚར་ན། འཁོར་བའི་འཁྲུལ་སྣང་འདི་རེད། མྱ་ངན་ལས་འདས་པའི་ཡོན་ཏན་འདི་རེད་བསམ་སྟེ་འཁོར་འདས་གཉིས་ཤན་ཕྱེད་པ་གཅེས་པ་ཡིན། རྣམ་རྟོག་གང་ཤར་བར་འགྱུར་ནའང་དེ་ལ་ཆེད་དུ་བཀག་སྟེའང་མི་དགག །རྣམ་རྟོག་རང་གིས་རང་གྲོལ་བ་སྦྲུལ་མདུད་རང་སར་ལྟར་ཡེ་ཤེས་རྒྱུད་ལ་སྐྱེ་བ་ཡིན། བླ་མའི་མོས་གུས་ཀྱིས་བྱིན་རླབས་དེ་རང་ལ་འབབ་འོང་ན་རང་གི་སྣང་བ་དེ་བསྒྱུར་འགྲོ་དུས། གཞན་ཐམས་ཅད་དེ་ཚོ༌སྣང་བ་ཡང་རྒྱུད་ལ་རང་ཤུགས་ཀྱིས་བསྒྱུར་བར་འགྱུར་བ་ཡིན། (162)  སྒོམ་པའི་གོལ་ས་བཅད་པའི་ཆོས་དྲུག་ནི། །འཕྲོ་རྒོད་མ་སོང་སྤྲོས་མེད་དོན་ལ་གནས། ། ལྟེང་པོར་མ་སོང་རིག་པའི་གསལ་ངར་གདགས། །ཕྱལ་བར་མ་སོང་དྲན་པའི་རྩི་ཡིས་གཟུང༌། ། ཧད་པོར་མ་སོང་བདེ་གསལ་ཉམས་དང་ལྡན། །རེ་དོགས་མ་སོང་ལྷུན་གྲུབ་འོད་གསལ་ངང༌། ། སྒོར་ཚེ་མ་སོང་རྒྱ་བསྐྱེད་དཔངས་གཏོད་༼བསྟོད་༽སྒོམ། །དེ་ལྟར་བྱས་ན་མ་ནོར་ལམ་གྱི་མཆོག །ཅེས་པ་སྟེ། རྩེ་གཅིག་ཏུ་སྒོམ་པ་ཉམས་ལེན་བཤད་པའི་ཚེ་ན་གོལ་ས་རྒྱུན་གཅོད་བྱེད་ཆོས་དྲུག་ཡོད། གང་རེད་ཟེར་ན། རྣམ་རྟོག་འཕྲོ་རྒོད་ཀྱི་དབང་དུ་སོང་བཞག་ན་ཆོས་ཉིད་རྣལ་མའི་དོན་ལ་གནས་རྒྱུ་མ་རེད་དུས། སྤྲོས་མེད་མཉམ་པ་ཉིད་ཀྱི་དོན་ལ་གནས་པ། ཞི་གནས་འདི་ཉིད་སྒོམ་བཞག་ན་གཉིད་ཁུག་པ་ལྟ་བུའི་ལྟེང་པོར་མ་སོང་བ་ལྷག་མཐོང་གི་གསལ་ངར་དང་ལྡན་པ་དགོས་པ་ཡིན། སྒོ་ལུས་ངག་ཡིད་གསུམ་གྱི་བྱ་བྱེད་གང་བྱེད་ཀྱང་སྤང་བླང་གང་ཡང་མེད་པའི་དབང་དུ་མ་སོང་བ་དྲན་པའི་རྩི་ཡིས་རྩེ་གཅིག་ཏུ་གཟུང་བར་འགྱུར་བ་དང༌། སྟོང་ལྟ་དེ་ཉིད་ཀྱང་ཧད་པོའི་རང་བཞིན་དུ་མ་སོང་བ་བདེ་གསལ་གྱི་ཉམས་དང་ལྡན་པར་བྱེད་པ་དང༌། ཉམས་རྟོགས་ཀྱི་ཡོན་ཏན་དེ་ལ་རེ་དོགས་ཀྱི་འདོད་པའི་དབང་དུ་མ་སོང་བ་ཡེ་ནས་ཆོས་ཉིད་ཀྱི་ངོ་བོ་ལྷུན་གྱིས་གྲུབ་པའི་རང་བཞིན་ཉི་མ་ལ་འོད་ཟེར་བཞིན་དུ་གསལ་བར་ཤེས་པར་བྱ་བ་དང༌། སྐབས་སྐབས་ལ་ཉམས་ལེན་ཡོད། སྐབས་སྐབས་ལ་མེད་པ་ལྟར་སྒོར་ཚེ་རུ་མ་སོང་བ་ནམ་མཁའ་ལྟ་བུ་རྒྱ་སྐྱེད་ལ་དཔངས་གཏོད་པ་སྒོམ་པར་བྱེད། དེ་ལྟར་བྱས་ན་མ་ནོར་ལམ་གྱི་མཆོག་ཏུ་གྱུར་པ་ཡིན། (163)  ལམ་ཞུགས་རྣམས་ཀྱི་མ་སོང་རྣམ་དྲུག་ནི། །འགྱུར་མེད་དད་པ་གཟུང་འཛིན་མ་སོང་དང༌། ། འཁོར་བའི་སྐྱོ་ཤས་སྡུག་བསྔལ་མ་སོང་དང༌། །ཐོས་བསམ་མཁྱེན་རྒྱ་ཐ་སྙད་མ་སོང་དང༌། ། སྙིང་རུས་སྒྲུབ་པ་སྐྱིད་འདོད་མ་སོང་དང༌། །གཞན་དོན་སེམས་བསྐྱེད་མཚན་མར་མ་སོང་དང༌། ། མཐོན་པོའི་ལྟ་བ་རློམ་སེམས་མ་སོང་བ། །ཤིན་ཏུ་གཅེས་ཏེ་རབ་ཏུ་ཉུང་བར་གདའ། ། གསུངས་དུས། ལམ་དུ་ཞུགས་པའི་གང་ཟག་དེ་ལ་མ་སོང་བའི་གནད་རྩེ་གཅིག་ཏུ་ཡོད་དགོས་ཏེ། གང་རེད་ཟེར་ན། བློ་གཏད་འགྱུར་བ་མེད་པའི་བླ་མ་དང་དཀོན་མཆོག་ལ་དད་པ་ཡོད་ན། དེ་རང་ཕྱོགས་དང་གཞན་ཕྱོགས་ལྟ་བུའི་གཟུང་འཛིན་གྱི་དབང་དུ་མ་སོང་བ་གཅེས་པ་ཡིན། ཁམས་གསུམ་འཁོར་བའི་སྡུག་བསྔལ་གྱི་སྐྱོ་ཤས་སླེབས་འོང་ན་དེ་རང་ལ་སེམས་སྡུག་སློང་བྱེད་ཀྱི་སྡུག་བསྔལ་ལྟ་བུའི་རྣམ་པ་མ་སོང་བ་དང༌། ཐོས་བསམ་གྱི་མཁྱེན་པ་རྒྱ་ཆེན་པོ་ཡོད་ན་དེ་རང་རྒྱུད་ལ་ཚུར་སྦྱར་ཏེ་རང་སེམས་འདུལ་བ་མ་གཏོགས་པའི་ཐ་སྙད་ཁ་ཚིག་ཙམ་དུ་མ་སོང་བ་དང༌། དབེན་པའི་གནས་སུ་སྙིང་རུས་བྱས་ཏེ་སྒྲུབ་པ་ལ་བཞག་ནའང་རང་དགར་ཟ་ཉལ་སྐྱིད་འདོད་ལྟ་བུའི་དབང་དུ་མ་སོང་བ་དང༌། གཞན་དོན་གྱི་སེམས་བསྐྱེད་བྱེད་དགོས་ནའང་ཕྱོགས་དང་རིས་སུ་ཞེན་པ་ལྟ་བུའི་མཚན་མར་མ་སོང་དང༌། ལྟ་བ་མཐོན་པོ་རྟོགས་པ་མཐོན་པོ་ལ་སོན་ནའང་དེ་ང་གྲུབ་པ་ཐོབ་ཡོད། ཆོས་ཉིད་རྟོགས་ཡོད་སྙམ་པའི་ང་རྒྱལ་གྱི་རློམ་སེམས་མ་སོང་བ་སྟེ་རྣམ་པ་དྲུག་ཤིན་ཏུ་གཅེས་པ་ཡིན་ཏེ། དེ་ལྟ་བུ་མ་སོང་བ་དྲུག་དང་ལྡན་པ་རྣམས་རབ་ཏུ་ཉུང་བར་གདའ། (164)  ཡང་ཟབ་གནད་དུ་འགྲོ་བའི་ཆོས་དྲུག་ནི། །ང་སོད་རྟག་ཏུ་རང་ཕམ་འབའ་ཞིག་ལོང༌། ཁོ་ཕྱུང་ཁོང་པར་བདེན་པའི་ཡུས་མ་བཞག །གོ་ཆོད་དོན་མེད་གཡེང་བའི་སྨྲ་བ་བོར། ། ཀུན་མཐོང་སྤྲོས་བྲལ་སེམས་ཉིད་ངང་ལ་ལྟོས། །འབྲེལ་ཆོད་ཡུལ་དྲུག་གཟུང་འཛིན་རྗེས་མ་སྙེགས། ། སྟུག་སྤོངས་ཆོས་ཉིད་དོན་གྱིས་གཏན་ཡུལ་ཟུངས། །དེ་ལྟར་བྱས་ན་རང་དོན་མྱུར་དུ་འགྲུབ། ། ཅེས་པ་འདི། ང་བསམ་པའི་གཅེས་འཛིན་འདི་ཕར་བསད་སོང་ན་གདམས་ངག་ཡང་ཟབ་གནད་དུ་འགྲོ་བའི་ཆོས་དྲུག་ཡོད་པ་ཡིན་ཏེ། གང་རེད་ཟེར་ན། ཁེ་དང་རྒྱལ་ཁ་གཞན་ལ་སྦྱིན། །གྱོང་དང་བུབ་ཁ་རང་གིས་ལེན། ། གསུངས་པ་ལྟར། ང་ངར་འཛིན་འདི་ཚེ་རབས་ཐོག་མེད་ནས་ད་ལྟ་ཡན་ཆད་དུ་འཁོར་བ་འཁྱམས་པའི་རྒྱུ་རུ་འགྲོ་ཡི་རེད་དུས་དེའི་དབང་དུ་མ་སོང་བ། རང་ཕམ་ཁ་འབའ་ཞིག་ལེན་པར་ཤེས་པ་དང༌། ཕ་རོལ་པོ་གཞན་ལ་འདི་ལྟར་ཕན་བཏགས་པ་དང༌། ཡོན་ཏན་འདི་ལྟ་བུ་རྒྱུད་ལ་སྦྱོར་བཞག་ཡོད་དེ་རང་དྲིན་ཆེན་པོ་ཡིན་བསམ་པའི་ཡུས་མ་བདའ་སྟེ། བྱས་ལོ་མ་འདོན་ཞེས་པ་དང༌། ཆོས་ཀྱི་གནད་དོན་གང་གོ་ཡོད་ན་དེ་རང་གི་རྒྱུད་ལ་ཚུལ་བཞིན་དུ་མི་སྦྱོར་བ་རྣམ་གཡེང་དོན་མེད་ཀྱི་དབང་དུ་སྨྲ་བ་བོར་བ་དང༌། ཐོས་པ་ཕྱོགས་མེད་ཀུན་མཐོང་བ་ཡིན་ན་སྤྲོས་བྲལ་སེམས་ཉིད་ཀྱི་ངོ་བོ་དེ་དུས་རྟག་ཏུ་སྐལ་བ་ཡོད་པ་དང༌། རྣམ་གཡེང་དང་འདུ་འཛིའི་འབྲེལ་བ་གཅད་པར་བྱ་བའི་ཕྱིར་དུ་ཡུལ་གཟུགས་སྒྲ་དྲི་རོ་རེག་བྱ་ཆོས་ཁམས་རྣམས་ལ་གཟུང་འཛིན་གྱིས་རྗེས་མ་སྙེག་པ་དང༌། མུན་ནག་སྟུག་པོ་དང་བླུན་སྒོམ་མུན་རྡོ་འཕེན་པ་སྤང་ལ་ཆོས་ཉིད་དོན་གྱི་གཏན་ཡུལ་བཟུང་བར་བྱས་ན། དེ་ལྟར་བྱས་ན་རང་ཉིད་ཀྱི་དོན་མྱུར་དུ་འགྲུབ་པ་ཡིན། (165)  ཡིན་པ་དྲུག་གིས་ལེགས་པར་བསྟན་པ་ནི། །གྲོས་ཕུགས་བླ་མ་ལ་གཏོད་འཁྲུལ་བ་མི་འབྱུང་ཡིན། ། དགེ་སྦྱོར་ཕྱི་དུས་མ་བཞག་ཤི་ཡང་མི་འགྱོད་ཡིན། །དགྲ་གཉེན་ཕྱོགས་རིས་མ་འཛིན་ཀུན་སྣང་མཐུན་པ་ཡིན། ། བཟང་བྱས་དྲིན་ལན་ལོན་དང་གར་ཡང་དྲིན་པ་ཡིན། །ཕྲག་དོག་གནོད་འཛུགས་སྤོངས་དང་རང་རྒྱུད་དུལ་བ་ཡིན། ། དམ་པའི་རྣམ་ཐར་སྐྱོངས་དང་ཅི་བསམ་འགྲུབ་པ་ཡིན། ། གསུངས་དུས། རང་གི་གྲོས་ཕུགས་འདི་བླ་མ་ལ་གཏད་དེ་བླ་མས་གང་གསུངས་པ་དེ་བསྟེན་ན་འཁྲུལ་པ་གཏན་ནས་མི་འབྱུང་སྟེ་ཐར་པའི་ལམ་ལ་ཡང་དག་པ་སྐྱེལ་བ་ཡིན། དགེ་སྦྱོར་གང་བསྒྲུབ་ན་རྗེས་ནས་ཡིན། རྗེས་ནས་ཡིན་བསམ་ནས་ཕྱི་བཤོལ་གྱི་དུས་སུ་མ་བཞག་པ་ད་ལྟ་དྲན་མ་ཐག་ཆོས་ལམ་དུ་བསླང་ན། ཤི་བའི་གནས་སྐབས་ཡིན་ན་འགྱོད་པ་མེད་པ་རུ་འགྱུར་བ་ཡིན། དགྲ་ལ་གནོད་པ་བྱས། གཉེན་ལ་ཆགས་པ་བྱས་པའི་དགྲ་གཉེན་ཕྱོགས་རིས་མ་འཛིན་པ་ཐམས་ཅད་ཆ་མཉམ་པ་བྱས་ན་མི་ཀུན་དང་མཐུན་པ་ཡིན། ཚུར་ལ་བཟང་པོ་བྱས་ན་ཕར་ལ་དྲིན་ལན་ཡག་པོ་བསབ་སྟེ་ཕན་པར་བྱས་ན་གང་ཡང་དེ་ཐམས་ཅད་ཀྱིས་ཤེས་པ་དང་ལྡན་པ་དང༌། དཔལ་འཛོམས་ཀྱི་གྲལ་དུ་བཞག་པར་འགྱུར་པ་ཡིན། དེ་ནས་རང་ཤུགས་ཀྱིས་ཡོན་ཏན་ཅན་གྱི་གང་ཟག་གཞན་ལ་ཕྲག་དོག་གིས་གནོད་འཛུགས་འདི་ཉིད་སྤོངས་ལ། རང་གི་རྒྱུད་ཞི་ཞིང་དུལ་ཏེ་བག་ཕེབས་པོ་རུ་འབྱུང་བ་ཡིན། བླ་མ་གོང་མ་མཁས་བཙུན་བཟང་པོའི་རྣམས་ཀྱི་རྣམ་ཐར་ཅི་འདྲ་མཛད་པ་དེ་བཞིན་དུ་སྐྱོང་ན་ཆོས་ཅི་བསམ་ཐམས་ཅད་འགྲུབ་པར་འགྱུར། (166) ཡང་ཟབ་ཤེས་རྒྱུད་གྲོལ་བའི་ཆོས་དྲུག་ནི། །ལྟ་བ་སེམས་ཉིད་ཡིན་གྱིས་རང་ངོ་ཤེས་པར་གྱིས། ། སྒོམ་པ་འོད་གསལ་ཡིན་གྱིས་ངང་དངས་ཕྱིན་པར་གྱིས། །སྤྱོད་པ་སྒྱུ་མ་ཡིན་གྱིས་ཅིར་སྣང་ལམ་དུ་སློང༌། ། ཉམས་མྱོང་ཆོས་ཉིད་འཆར་གྱིས་ཞེན་འཛིན་རྩད་ནས་ཆོད། །འབྲས་བུ་རང་ཆས་ཡིན་གྱིས་རེ་དོགས་འཛིན་པ་ཤོལ། ། འཕྲིན་ལས་གཞན་དོན་ཡིན་གྱིས་ཐུགས་རྗེས་འགྲོ་བ་དྲོངས། ། གསུངས་པ་སྟེ། ཆོས་ཡང་ཟབ་སྙིང་པོ་རུ་གྱུར་པས་རང་གི་ཤེས་རྒྱུད་ཉོན་མོངས་པ་ལས་གྲོལ་བའི་ཆོས་དྲུག་ཡོད། གང་རེད་ཟེར་ན། ལྟ་བ་ཞེས་བྱ་བ་རང་གི་སེམས་ཉིད་ཀྱི་གནས་ལུགས་འདི་རྟོགས་དགོས་པ་ཡིན་མ་གཏོགས་དེ་ལས་གཞན་དུ་མེད་པའི་ཕྱིར་ན། ལྟ་བ་རང་ལ་ཡེ་ནས་ཡོད་པའི་རང་ངོ་འདི་ཤེས་ཏེ་ཕྱི་རོལ་འཚོལ་བར་མ་བྱེད་ཅིག །སྒོམ་པ་ཉམས་མྱོང་མཐར་ཕྱིན་པ་དེ་ལ་སེམས་ཀྱི་ཆོས་ཉིད་འོད་གསལ་བའི་གནས་ལུགས་དེ་རྟོགས་དགོས་པ་ཡིན་མ་གཏོགས། བྱིང་རྒོད་ལ་སོགས་པའི་དབང་དུ་སོང་བ་མ་ཡིན་པའི་རང་དངས་འོད་གསལ་བའི་རིག་པའི་ངོ་བོ་ཡིན། སྤྱོད་པ་དགེ་བ་དང་སྡིག་པ་ཅི་བྱས་ན་སྒྱུ་མ་ལྟ་བུ་ཡིན་པའི་ཕྱིར་ན་དགེ་བ་རྟེན་འབྲེལ་སྒྱུ་མ་ལྟ་བུ་ལ་ཡིད་ཆེས་ཀྱི་སྒོ་ནས་སྒྲུབ་ཅི་ནུས་པ་དང༌། ཟས་གོས་ནོར་ལ་སོགས་པ་བདེ་སྐྱིད་འོང་ན་དེ་ཐམས་ཅད་སྒྱུ་མ་དང་རྨི་ལམ་ཡིན་བསམ་སྟེ་ཞེན་ཆགས་མེད་པའི་སྒོ་ནས་ཅིར་སྣང་ལམ་དུ་སློང༌། རྟོགས་པའི་ཉམས་མྱོང་འདི་རང་གི་སེམས་ལ་འཆར་བར་འགྱུར་བར་ཡིན་པས་ན། དེ་ལ་ཕྱོགས་འཛིན་གྱི་ཞེན་པ་དང་ང་རྒྱལ་ལ་སོགས་པ་རྩད་ནས་ཆོད། འབྲས་བུ་སངས་རྒྱས་ཀྱི་གོ་འཕང་ཞེས་བྱ་བ་འདིའང་རང་ལ་ཡོད་པ་རང་ཆས་མ་གཏོགས་གཞན་ལས་འཚོལ་མི་དགོས་པས། འབྲས་བུ་མ་འོངས་པ་ན་འཐོབ་རྒྱུ་ཡོད་རེད་བསམ་སྟེ་རེ་དོགས་ཀྱི་འཛིན་པ་ཐམས་ཅད་སྤོངས། འཕྲིན་ལས་ཟེར་མཁན་འདི་གཞན་སེམས་ཅན་གྱི་དོན་བྱེད་པ་ཡིན་པས་དེའི་ཐུགས་རྗེའི་སྒོ་ནས་འབྲེལ་ཚད་ཀྱི་འགྲོ་བ་ཐམས་ཅད་ཐར་པའི་ལམ་དུ་དྲང་བར་བྱ། (167)  ཆོས་མཛད་རྣམས་ཀྱི་རང་བཞིན་རྣམ་དྲུག་ནི། །གཞན་དོན་སེམས་བསྐྱེད་ཡོད་ན་འགྲོ་བ་བྱམས། ། སྡང་བ་འབྱུང་སྲིད་བཟོད་པའི་གྲོགས་ཤེས་དགོས། ། བྱམས་པའི་གཏོང་ཕོད་ཡོད་ན་འཁོར་ཚོགས་འདུ། །མ་འདུས་དགེ་སྦྱོར་འཕེལ་བའི་གྲོགས་ཤེས་དགོས། ། རྟོགས་པ་ཡོད་ན་དམ་ཅན་སྤྲིན་བཞིན་འདུ། །མ་འདུས་དམ་ཚིག་ཉམས་པའི་རྟགས་ཤེས་དགོས། ། ཞེན་པ་སྙིང་ནས་ལོག་ན་ནོར་རྫས་འདུ། །མ་འདུས་སྲིད་ན་སྔོན་གྱི་ལས་ཤེས་དགོས། ། དངོས་གྲུབ་ཐོབ་ཁར་བར་ཆད་སྣ་ཚོགས་འབྱུང༌། །མ་བྱུང་གོང་མའི་བྱིན་རླབས་ཡིན་ཤེས་དགོས། ། སྒྲུབ་པ་བརྩོན་འགྲུས་ཅན་ལ་བདུད་རྣམས་འཇུག །མ་ཞུགས་དགེ་སྦྱོར་གནད་དུ་ཚུད་ཤེས་དགོས། ། དེ་ལྟར་མ་ཤེས་ལོག་པར་ལྟས་ཉེན་ཆེ། ། ཞེས་པ་སྟེ། གཞན་སེམས་ཅན་གྱི་དོན་བྱ་བའི་སེམས་བསྐྱེད་ཀྱི་བསམ་པ་ཡོད་ན་རང་གི་ནང་དུ་གཞན་ཕན་གྱི་བསམ་པ་བཟང་པོ་ཡོད་ན་འགྲོ་བ་ཐམས་ཅད་ཀྱིས་རང་ལ་ཚུལ་བཞིན་དུ་བྱམས་པ་བྱེད་ཀྱི་རེད། དེ་ལྟར་བྱམས་པ་བྱས་པའི་ནང་ནས་ཁ་ཤས་ཀྱིས་སྡང་བ་བྱས་ཏེ་རང་ལ་གནོད་པ་བྱས་ཚར་དུས། དེ་ལ་གནོད་ལན་དུ་ཁོང་མི་ཁྲོ་བ་བཟོད་པའི་གྲོགས་བྱས་བཟོད་པའི་གསལ་འདེབས་ཡིན་པ་ཤེས་ནས་གནོད་ལན་ལ་ཕན་པར་བྱེད་དགོས་པ་ཡིན། སེམས་ཅན་སྡུག་བསྔལ་ཅན་ལ་བྱམས་པའི་སྒོ་ནས་ནོར་མེད་པ་ལ་ནོར། ཟས་མེད་པ་ལ་ཟས་ལ་སོགས་གཏོང་ཕོད་ཡོད་ན། དེ་གཏོང་ཕོད་ཀྱི་ནུས་པ་དེ་ལ་བརྟེན་ནས་འཁོར་ཚོགས་མང་པོ་རང་གི་རྒྱུད་ལ་རྟག་ཏུ་འདུ་བ་ཡིན། དེ་ལྟ་བུ་སྦྱིན་པ་རྒྱ་ཆེན་པོ་གཏོང་ནའང་འཁོར་ཚོགས་འདུ་མ་བྱུང་ན། རང་ཉིད་གཅིག་པུ་དགེ་སྦྱོར་དུ་ཉམས་སུ་ལེན་པ་ལ་རྣམ་གཡེང་འདུ་འཛི་མེད་པ་འཕེལ་བའི་གྲོགས་ཡིན་པ་ཤེས་དགོས། རྟོགས་པ་ཡོད་ན་དམ་ཅན་ཆོས་སྐྱོང་སྲུང་མ་ཐམས་ཅད་སྤྲིན་བཞིན་དུ་འདུ་བ་ཡིན། ཆོས་ཉིད་ཀྱི་དོན་རྟོགས་ཏེ་འདུས་མ་བྱུང་ན་རང་ལ་དམ་ཚིག་ཉམས་པའི་རྟགས་ཤིག་ཡིན་པ་ཤེས་ཏེ། དེ་ལ་བཤགས་པ་དང་བསགས་སྦྱང་བསྐང་བ་ལ་སོགས་དགོས། ཟས་དང་གནས་དང་ལུས་དང་སེམས་ཞེན་ཆགས་འདི་སྙིང་ནས་ལོག་སོང་ན་ནོར་རྫས། ཆོག་ཤེས་ཅན་གྱི་སྒོ་ཁ་ན། །ཕྱུག་པོ་སྒོ་ཉལ་བྱས་ནས་ཡོད། །གསུངས། ནོར་རྫས་མི་འདོད་བཞིན་དུ་རང་ལ་འདུ་འོང་རྒྱུ་ཡིན། དེ་མ་འདུས་སོང་ན་ནི་སྐྱེ་བ་སྔ་མ་གཞན་གྱི་ནོར་མང་པོ་འཕྲོག་བཅོམ་རྡུང་རྡེག་བྱས་པའི་འབྲས་བུ་ཡིན་པ་ཤེས་པ་དགོས། དངོས་གྲུབ་ཐོབ་རན་པའི་སྐབས་བར་ཆད་སྣ་ཚོགས་པ་འབྱུང་བར་འགྱུར་པ་ཡིན་ལ། དེ་ལྟར་བར་ཆད་མ་བྱུང་ཡག་པོ་འབྱུང་ན་ནི། བླ་མ་གོང་མའི་ཐུགས་རྗེའི་བྱིན་རླབས་ལས་བྱུང་བ་ཡིན་པར་ཤེས་དགོས། སྒྲུབ་པ་བརྩོན་འགྲུས་ཅན་གྱི་གང་ཟག་དེ་ལ་བདུད་རྣམས་ལྷག་པར་འཇུག་སྟེ་ལུས་དང་སེམས་ལ་ན་ཚ་མང་པོ་གཏང་འོང༌། བདུད་ཀྱི་བར་ཆད་ཞུགས་མ་བྱུང་ན་དགེ་སྦྱོར་གནད་དུ་ཚུད་པའི་རྟགས་ཡིན་པ་ཤེས་དགོས། དེ་ལྟར་མ་ཤེས་ན་དམ་པའི་ཆོས་སྒྲུབ་པ་ལ་འབྲས་བུ་མི་འདུག་སྙམ་པ་དང༌། དགེ་སྡིག་བསླུ་མེད་རེད་མིན་འདུག་སྙམ་པའི་ལོག་པར་ལྟ་བའི་ཉེན་ཆེ་བ་ཡིན། (168)  མཐར་ཐུག་དོན་གྱི་གདམས་པ་རྣམ་དྲུག་ནི། །ལྟ་བ་རྟོགས་པར་འདོད་ན་རྟོགས་མཁན་ཚོལ། ། དེ་ཉིད་མ་རྙེད་མཐའ་བཞིའི་རྒྱ་ལས་གྲོལ། །ཏིང་འཛིན་བསྒོམ་པར་འདོད་ན་སྒོམ་མཁན་ཚོལ། ། དེ་ཉིད་མ་རྙེད་འགྱུ་བ་དངོས་མེད་བསམ། །སྤྱོད་པ་སྤྱད་པར་འདོད་ན་སྤྱོད་མཁན་ཚོལ། ། དེ་ཉིད་མ་རྙེད་དབྱེར་མེད་རང་སར་གྲོལ། །འབྲས་བུ་བསྒྲུབ་པར་འདོད་ན་སྒྲུབ་མཁན་ཚོལ། ། དེ་ཉིད་མ་རྙེད་སྐུ་གསུམ་རང་ལ་རྫོགས། །འཕྲིན་ལས་བསྒྲུབ་པར་འདོད་ན་སྒྲུབ་མཁན་ཚོལ། ། དེ་ཉིད་མ་རྙེད་མ་བཙལ་ལྷུན་གྱིས་གྲུབ། །ས་ལམ་བགྲོད་པར་འདོད་ན་བགྲོད་མཁན་ཚོལ། ། དེ་ཉིད་མ་རྙེད་གནས་ལུགས་རང་སར་སྐྱོལ། །དེ་ཉིད་མཐར་ཐུག་སྙིང་པོའི་གདམས་པ་སྟེ། ། ཐམས་ཅད་རིག་པའི་ཆོ་འཕྲུལ་ཤེས་པར་མཛོད། ། གསུངས་པ་འདི། ལྟ་སྒོམ་སྤྱོད་པ་མཐར་ཐུག་པ་དེ་ལ་དོན་གྱི་གདམས་ངག་རྣམ་པ་དྲུག་ཡོད་པ་ཡིན། གང་རེད་ཟེར་ན། ཆོས་ཉིད་ཀྱི་ལྟ་བ་མངོན་སུམ་དུ་རྟོགས་པར་འདོད་ན་ལྟ་བ་རྟོགས་སོ་སྙམ་པའི་འཛིན་པ་འདི་རྟོགས་མཁན་འདི་ཉིད་གང་དུ་འདུག །ཡང་ནས་ཡང་དུ་འཚོལ་ན་རྟོགས་མཁན་ཞེས་བྱ་བ་ཞིག་མ་རྙེད་ན་ནི། ཡོད་པ་གཟུགས་དངོས་པོ་མཚན་མ་ཡང་མ་གྲུབ། མེད་པ་ཕྱང་ཆད་དུ་ཡང་མ་གྲུབ་གཉིས་འཛིན་གྱི་རྒྱ་ལས་རྣམ་པར་གྲོལ་བ་ཡིན། ཏིང་འཛིན་བསྒོམ་པར་འདོད་ན་སྒོམ་མཁན་གྱི་སེམས་འདི་གང་འདྲ་འདུག་འཚོལ་ཏེ་སྒོམ་མཁན་སེམས་མ་རྙེད་ན་ནི་འགྱུ་བ་དངོས་མེད་དུ་དག་སྟེ་རྣམ་རྟོག་གིས་འཁྲུལ་པ་སྐྱེ་མི་ནུས། གཞན་ཕན་སྤྱོད་པར་འདོད་ན་སྤྱོད་པ་ཞེས་པ་གང་ཟག་སྤྱོད་མཁན་འདི་ཉིད་ཚོལ། སྤྱོད་པ་འདི་ནི་སྒྱུ་མ་དང་རྨི་ལམ་ལྟ་བུ་ཡིན་པས་སྤྱོད་མཁན་མ་རྙེད་ན་ནི་དབྱེར་མེད་རང་ས་རུ་གྲོལ་བ་ཡིན། འབྲས་བུ་སངས་རྒྱས་ཀྱི་གོ་འཕང་བསྒྲུབ་པར་འདོད་ན་སྒྲུབ་མཁན་གར་འདུག་འཚོལ་ཏེ་སྒྲུབ་མཁན་ལོགས་སུ་མེད་པར་འགྱུར་ན། རང་གི་སེམས་ཉིད་ངོ་བོ་སྟོང་པ་ཆོས་སྐུ། རང་བཞིན་གསལ་བ་ལོངས་སྐུ། ཐུགས་རྗེ་འགག་མེད་སྤྲུལ་སྐུ་སྐུ་གསུམ་ཡོངས་སུ་རྫོགས་པ་ཡིན། འཕྲིན་ལས་བསྒྲུབ་པར་འདོད་ན་འཕྲིན་ལས་སྒྲུབ་མཁན་སུ་རེད་ཅེས་ཡང་ནས་ཡང་དུ་འཚོལ་བར་བྱེད་ན་འཕྲིན་ལས་སྒྲུབ་མཁན་འདི་རེད་ཟེར་ལོགས་སུ་གཡོག་ལྟ་བུ་བཀོལ་རྒྱུ་མ་རྙེད་ན་མ་བཙལ་ལྷུན་གྱིས་གྲུབ་པ་ཡིན། ས་ལམ་གོང་ནས་གོང་དུ་བགྲོད་པར་འདོད་ན་བགྲོད་མཁན་འདི་ཇི་ལྟར་གྲུབ་བསམ་དེ་ཉིད་མ་རྙེད་ན་ནི་གནས་ལུགས་རང་སར་སྐྱོལ་ཏེ་ས་ལམ་ངམ་ངམ་གྱིས་རྫོགས་པ་ཡིན། དེ་ལྟ་བུ་བསྟེན་ན་མཐར་ཐུག་གི་སྙིང་པོའི་གདམས་པ་སྟེ་མདོར་ན་གཞི་ལམ་འབྲས་བུ་གསུམ་གྱི་ཆོས་ཐམས་ཅད་རིག་པའི་ཆོ་འཕྲུལ་ཙམ་དུ་ཤེས་པར་མཛོད། (169)  རང་སེམས་མཆོག་ཏུ་འདུལ་བའི་ཆོས་དྲུག་ནི། །རང་གི་ང་རྒྱལ་རློམ་སེམས་རི་བོ་བསྒྱེལ། ། གཞན་ལ་ཕྲག་དོག་ཡི་དམ་ལྷ་རུ་ཁུར། །གཞན་དོན་ཆགས་ཞེན་ཤེས་རབ་མཚོན་གྱིས་ཆོད། ། རྒྱུ་འབྲས་ཁྱད་གསོད་དགེ་སྡིག་ཤན་ཐང་ཕྱེད། །སྐུར་འདེབས་སྒྲོ་སྐུར་བག་ཡོད་ཞི་དུལ་བསྟེན། ། གཞན་སྐྱོན་སེམས་འཁྲུག་སྣང་བ་མ་དག་སོམས། །དེ་ལྟར་བྱས་ན་རང་རྒྱུད་ཆོས་དང་འདྲེས། ། ཞེས་པ་སྟེ། རང་སེམས་མཆོག་ཏུ་འདུལ་བར་བྱེད་པའི་ཆོས་དྲུག་ཡོད་དེ། རང་གི་རྒྱུད་ལ་ང་རྒྱལ་དང་རློམ་སེམས་རི་བོ་ལྟ་བུ་སྐྱེས་སོང་ན་དེ་མ་བཤིག་ནས་བསྒྱེལ་ཏེ་མེད་པ་བྱེད་པ་དང༌། གཞན་ལ་ཕྲག་དོག་སྐྱེ་འོང་ན་ཕྲག་དོག་བྱེད་སའི་ཡུལ་དེ་ཡི་དམ་གྱི་ལྷ་བཞིན་དུ་གུས་པའི་སྒོ་ནས་སྤྱི་བོའི་གཙུག་ཏུ་འཁུར་དགོས་པ་ཡིན། གཞན་དོན་རྒྱ་ཆེན་པོ་བྱས་པ་དེ་ལ་གཞན་དོན་གྲུབ་སོང༌། གཞན་དོན་བྱུང་བསམ་སྟེ་ཆགས་ཞེན་ལྟ་བུ་སྐྱེ་ན་དེ་བདེན་པར་གྲུབ་པ་གང་ཡང་མེད་པ་རྨི་ལམ་དང་སྒྱུ་མ་ལྟ་བུའི་ཤེས་རབ་ཀྱི་སྒོ་ནས་མཚོན་གྱིས་མཆོག་འཛིན་གྱིས་གཞན་དོན་བྱས་པའི་འཛིན་པ་དེ་ཕར་བཤིག་དགོས་པ་ཡིན། ལས་རྒྱུ་འབྲས་ལ་ཁྱད་དུ་གསོད་དེ་སྤྱོད་པ་འཆོལ་བར་གྱུར་པ་ཤེས་ན། དགེ་སྡིག་ཤན་ཐང་ཕྱེད་དེ་བསླུ་བ་མེད་པ་ལ་ཡིད་ཆེས་བསྐྱེད་པ་དགོས་པ་ཡིན། རང་ལ་སྐུར་འདེབས་དང་སྒྲོ་སྐུར་བྱུང་ན་སྐུར་འདེབས་སྒྲོ་སྐུར་དེ་དག་སེམས་ལ་འཁོན་འཛིན་གྱི་སྒོ་ནས་གཞན་ལ་དེའི་རྗེས་སུ་མི་དཔྱོད་པ་བག་ཡོད་པ་བྱེད་དེ་ཞི་དུལ་དང་བསྟེན་ན་རང་ཤུགས་ཀྱིས་འབྱུང་བ་ཡིན། གཞན་གྱི་སྐྱོན་གྱིས་རང་སེམས་འཁྲུག་ན་རང་གི་སྣང་བ་མ་དག་པ་ཡིན་མ་གཏོགས། སེམས་འཁྲུག་བྱེད་ཀྱི་སྐྱོན་དེ་གཞན་གྱིས་བསྟན་གྱི་མེད། དེ་ལྟར་བྱས་ན་རང་རྒྱུད་དམ་པའི་ཆོས་དང་འདྲེས་པའི་རྟགས་སུ་འགྱུར་བ་ཡིན། (170)  ངོ་སྤྲོད་དྲུག་གི་ཤན་ཐང་དབྱེ་བ་ནི། །རིག་པ་གསལ་དག་གྲུབ་མཐའ་ཀུན་ལས་གྲོལ། ། ལྟ་བའི་ངོ་སྤྲོད་ཡིན་ནོ་ཕུ་ཐག་ཆོད། །རང་དངས་བདེ་ཆེན་དམིགས་གཏད་གཉིས་འཛིན་གྲོལ། ། སྒོམ་པའི་ངོ་སྤྲོད་ཡིན་ནོ་ངང་ལ་སྐྱོངས། །ཐབས་ཤེས་ཟུང་འབྲེལ་བྱང་ཆུབ་ལམ་དུ་སློང༌། ། སྤྱོད་པའི་ངོ་སྤྲོད་ཡིན་ནོ་སྒྱུ་མར་སྦྱོངས། །སྣང་སྲིད་ཞིང་ཁམས་ཐ་མལ་ཞེན་རྟོག་ལོག །དམ་ཚིག་ངོ་སྤྲོད་ཡིན་ནོ་རྣམ་དག་གྱིས། །ཅིར་སྣང་རང་བྱུང་ཡེ་ཤེས་བདེ་བའི་ངང༌། ། དབང་བཞིའི་ངོ་སྤྲོད་ཡིན་ནོ་ས་ལམ་བགྲོད། །དེ་ལྟར་གང་བྱས་གསང་སྔགས་རྣལ་འབྱོར་ཆེ། ། ཞེས་པ་སྟེ། རིག་པ་གསལ་དག་གི་ངོ་བོ་དེ་ཚུལ་བཞིན་དུ་སེམས་ལ་བྱས་ན། ཐེག་པ་གོང་འོག་གི་གྲུབ་མཐའ་ཞེན་པ་ཐམས་ཅད་རང་སར་དུ་གྲོལ་བ་ཡིན། དེ་ལྟར་རང་སར་གྲོལ་ཐུབ་ན་ལྟ་བའི་ངོ་སྤྲོད་ཡིན་པས་ན་ལྟ་བ་ལ་ཐེ་ཚོམ་མེད་པའི་ཕུ་ཐག་ཆོད་པར་བྱེད། ལྟ་བའི་རང་དངས་འདི་ཉིད་བདེ་བ་ཆེན་པོའི་ཡེ་ཤེས་ཡིན་ནའང་དེ་ལ་ཟག་བཅས་ཀྱི་བདེ་བ་ལྟ་བུ་དམིགས་གཏད་དང་གཟུང་འཛིན་གཉིས་ཆོས་འཛིན་པ་རང་ས་རུ་གྲོལ་བ་ཞིག་དགོས་པ་ཡིན། དེ་རང་སར་གྲོལ་བ་འདི་ཉིད་སྒོམ་པའི་ངོ་སྤྲོད་ཡིན། དེ་མ་བཅོས་གཉུག་མའི་ངང་ལ་བབ་ཀྱིས་སྐྱོངས། ཐབས་སྙིང་རྗེ་དང་ཤེས་རབ་སྟོང་པ་ཉིད་ཟུང་དུ་འབྲེལ་བ་འདི་བྱང་ཆུབ་སངས་རྒྱས་གོ་འཕང་ལམ་དུ་སློང་བ་ཡིན་པས། དེ་ཉིད་སྤྱོད་པའི་ངོ་སྤྲོད་ཡིན་པས་སྤྱོད་པ་སྣང་བ་ཐམས་ཅད་སྒྱུ་མ་དང་རྨི་ལམ་ལྟ་བུ་སྦྱོངས། སྣང་སྲིད་ཞིང་ཁམས་ཐམས་ཅད་དགྲ་གཉེན་ཐ་མལ་གྱི་འཛིན་པ་ཞེན་པ་ལོག་པར་བྱས་ན་དམ་ཚིག་དེ་ཉིད་ངོ་སྤྲོད་པ་ཡིན་པས་ན་རྣམ་པར་དག་པར་གྱིས། ཚོགས་དྲུག་གི་སྣང་བ་ཅི་ཤར་ནའང་ངེས་པར་དཔྱད་ཤེས་ན་རང་བྱུང་ཡེ་ཤེས་ཆེན་པོའི་བདེ་བའི་རྩལ་ཡིན་པས་ན། སྣང་ཆ་དེ་ཉིད་བུམ་པའི་དབང་དང༌། སྟོང་ཆ་འདི་ཉིད་གསང་བའི་དབང། སྣང་སྟོང་ཟུང་འཇུག་གི་ངོ་བོ་འདི་ཉིད་ཤེས་རབ་ཡེ་ཤེས་ཀྱི་དབང་དང༌། གནས་ལུགས་མཐར་ཐུག་རྟོགས་པ་བཞི་པའི་དབང་ངོ་སྤྲོད་པ་ཡིན་པས་དེ་ལྟ་བུ་ས་ལམ་བགྲོད་པར་བྱས་ན་གང་བྱས་གསང་སྔགས་རྡོ་རྗེ་ཐེག་པའི་རྣལ་འབྱོར་པ་ཡིན་པས་ཤིན་ཏུ་གལ་ཆེའོ། (171)  །ཆོས་བཞིན་སྤྱོད་ལ་རབ་དྲུག་ཚང་བ་ནི། །ཆགས་ཞེན་མེད་པས་སྦྱིན་པའི་རབ་ཏུ་གདའ། །རང་རྒྱུད་དྲི་མེད་ཚུལ་ཁྲིམས་རབ་ཏུ་གདའ། ཁོང་ཁྲོས་མི་འཁྲུགས་བཟོད་པ་རབ་ཏུ་གདའ། །ངེས་འབྱུང་སྐྱོ་ཤས་བརྩོན་འགྲུས་རབ་ཏུ་གདའ། །དགོངས་པའི་ངང་གནས་བསམ་གཏན་རབ་ཏུ་གདའ། །སེམས་ཉིད་དོན་རྟོགས་ཤེས་རབ་རབ་ཏུ་གདའ། །གང་ཟག་དབང་པོ་རབ་ཏུ་གྱུར་པ་ཆོས་པ་རབ་ཀྱི་མཚན་ཉིད་ནི། ཟས་ནོར་བདག་ལུས་སེམས་གང་ལའང་ཆགས་ཞེན་མེད་པས་ན་སྦྱིན་པའི་རབ་ཏུ་གདའ་སྟེ་སྦྱིན་པའི་ཕ་རོལ་དུ་ཕྱིན་པ་དང༌། རང་གི་རྒྱུད་ལ་ལས་དང་ཉོན་མོངས་ཀྱི་དྲི་མ་མེད་ན་ཚུལ་ཁྲིམས་རྣམ་པར་དག་པ་རབ་ཏུ་གདའ་བ་སྟེ། དུས་རྟག་ཏུ་སེམས་ལ་ཁོང་ཁྲོས་མི་འཁྲུགས་ན་བཟོད་པ་མཆོག་ཏུ་གྱུར་པ་རབ་ཏུ་གདའ་བ་དང༌། ཁམས་གསུམ་འཁོར་བ་ལ་ངེས་འབྱུང་དང་ནི། འཆི་བ་མི་རྟག་པ་དྲན་པའི་སྐྱོ་ཤས་ཡོད་ན་བརྩོན་འགྲུས་མི་འབྱུང་བའི་ཐབས་མེད་པས་བརྩོན་འགྲུས་རབ་ཏུ་གདའ། ཆོས་ཉིད་ཀྱི་དགོངས་པའི་ངང་ན་དུས་རྟག་ཏུ་མི་གཡོ་བར་གནས་ན་བསམ་གཏན་རབ་ཏུ་གདའ། སེམས་ཀྱི་གནས་ལུགས་སྒྲ་ཇི་བཞིན་དུ་རྟོགས་ན་ཤེས་རབ་ཀྱི་མཐར་ཐུག་བདག་མེད་རྟོགས་པའི་ཤེས་རབ་ཡིན་པས་རབ་ཏུ་གདའ་འོ། (172)  །ཐེག་ཆེན་སྤྱི་ཡི་གདམས་ངག་རྣམ་དྲུག་ནི། །རྟག་ཏུ་འཆི་བསམ་བརྩོན་འགྲུས་ལྕག་གིས་བྲབ། །ཅི་བྱེད་གོམས་གཙོ་ཆོས་ཀྱི་ཕྱོགས་སུ་བསླབ། ། བསགས་པ་བགྲང་ཞིང་དགེ་སྡིག་གསོ་སྦྱོང་བྱ། ། དམ་པ་གསུམ་མཆོད་ཚོགས་གཉིས་བསག་ལ་འབད། །དགེ་སྦྱོར་སྲང་གཞུག་སྣང་བ་ཆོས་ལ་བསྒྱུར། ། ཅི་བྱེད་གཞན་དོན་བདག་མེད་དོན་དང་སྤྲད། །དེ་ལྟར་སུ་བྱེད་ཐེག་མཆོག་སྙིང་པོར་ཞུགས། ། ཞེས་གསུངས་པ་སྟེ། ད་ཐེག་པ་ཆེན་པོའི་གདམས་ངག་ཟབ་ཅིང་རྒྱ་ཆེ་བ་མང་པོ་ཡོད་ནའང་དེ་གདམས་ངག་སྤྱིའི་གཅེས་པའི་གདམས་ངག་རྣམ་པ་དྲུག་ཡོད། གང་རེད་ཟེར་ན། དུས་རྟག་ཏུ་འཆི་བ་མི་རྟག་པ་ནམ་འཆི་ཆ་མེད། འཆི་རྐྱེན་ངེས་མེད། དོ་དགོང་ཙམ་དུའང་མི་འཆིའི་ངེས་པ་མེད་བསམ་སྟེ་རང་གིས་བརྩོན་འགྲུས་དྲག་པོའི་སྒོ་ནས་ལུས་ངག་ཡིད་གསུམ་དགེ་བ་ལ་བྱས་ན། དཔེར་ན་རྟ་ལ་ལྕག་གིས་བྲབ་ན་མགྱོགས་པོ་འགྲོ་ཡི་རེད་དུས། དཔེ་དེ་བཞིན་དུ་ཆོས་པ་ཆོས་ལ་བསྐུལ་བྱེད་བརྩོན་འགྲུས་ཀྱི་ལྕག་གིས་བྲབ་དགོས་པ་ཡིན། ལུས་ངག་ཡིད་གསུམ་གྱིས་བྱ་བ་ཅི་བྱས་ན་ཡང་ནས་ཡང་དུ་གོམས་སོང་ན་དེ། ཐོག་མེད་ནས་ད་ལྟ་ཡན་ཆད་དུ་འཁོར་བའི་འཁྲུལ་སྣང་མེད་པ་ཞིག་ལ་ཡོད་བསམ་གོམས་སོང་དུས། ད་ལྟ་འཁྲུལ་སྣང་འདི་བྱུང་བ་ཡིན་དུས། དཔེ་དེ་བཞིན་དུ་དམ་པའི་ཆོས་ཐོས་བསམ་སྒོམ་གསུམ་གྱི་སྒོ་ནས་འདི་སྣང་ཐམས་ཅད་སྒྱུ་མ་དང་རྨི་ལམ་ཡིན་པ། དམ་པའི་ཆོས་ཕན་ཡོན་ཡོད་པ་དེ་ཡང་ནས་ཡང་དུ་གོམས་བསྡད་ན། དེས་རང་གི་ལུས་ངག་ཡིད་གསུམ་ཆོས་ལ་ཕྱོགས་པས་རང་ཤུགས་ཀྱིས་བསྐུལ་འོང་བ་ཡིན། དེ་ནས་ཉི་མ་རེ་རེ་བཞིན་དུ་རང་གི་རྒྱུད་ལ་དགེ་བ་ག་ཚོད་བསགས་འདུག་ཅིག་བསགས་པ་འདི་ཡང་དག་བགྲང་བསྡད་ན། དཔེར་ན་དོ་དགོང་ཉལ་བའི་ཚེ་ན། དེ་རིང་དགེ་བ་ག་ཚོད་བྱས་འདུག །སྡིག་པ་ག་ཚོད་བྱས། སྡིག་པ་བྱས་ཡོད་ན་བཤགས་སྦྱོང་བྱ། དགེ་བ་བྱས་ན་ནི་ཡ་ཁ་གསོ་བྱ། ཡང་སང་ཉིན་དེ་བས་ལྷག་བྱེད་བསམ་དེ་ལྟ་བུ་གསོ་སྦྱོང་བྱེད་དགོས་པ་ཡིན། དགེ་བ་གང་བྱེད་པ་དེ་ལ་སྦྱོར་བ་སེམས་བསྐྱེད་དམ་པ། དངོས་གཞི་དམིགས་མེད་དམ་པ། རྗེས་བསྔོ་བ་དམ་པ་གསུམ་གྱིས་རྗེས་སུ་ཟིན་པ་དང༌། དེ་ལའང་དམིགས་བཅས་བསོད་ནམས་ཚོགས་ཀྱི་སྦྱིན་པ་བཏང་ཚུལ་ཁྲིམས་སྲུང་བ་ལ་སོགས་པ་དང༌། དམིགས་མེད་ཡེ་ཤེས་ཀྱི་ཚོགས་སྟོང་ཉིད་ཀྱི་ལྟ་བ་ཚོགས་གཉིས་ཟུང་འཇུག་བསག་པ་འབད་དེ་ཟུང་འཇུག་གི་ངང་ལ་བསྡད་དགོས་ཡིན། དེ་ནས་དགེ་སྦྱོར་གང་བྱས་པ་དེ་དག་ཐམས་ཅད་དཔེར་ན་སྲང་ཞིག་བཀྱག་ན་མཐོ་དམན་མེད་པ་མཉམ་པོ་བྱེད་རྒྱུ་རེད་དུས། དཔེ་དེ་བཞིན་དུ་རང་གིས་དགེ་སྦྱོར་གང་བྱས་པ་དེ་ཐམས་ཅད་ལུས་ངག་ཡིད་གསུམ་ཆ་མཉམ་གྱིས་དགེ་བ་བྱས་ཨེ་འདུག །ཡང་ནས་ཡང་དུ་བྱས་ན་ལུས་ངག་ཡིད་གསུམ་ཆོས་ལ་བསྐུལ་ཏེ་དེ་རེད་ན། རང་གི་ཇི་ལྟར་སྣང་བ་ཐམས་ཅད་ཆོས་ལ་རང་ཤུགས་ཀྱིས་བསྒྱུར་འོང་བ་ཡིན། སྒོ་ལུས་ངག་ཡིད་གསུམ་གྱིས་བྱ་བ་ཅི་བྱེད་ན་རང་དོན་ཁོ་ན་ལ་མི་དམིགས་པ་གཞན་སེམས་ཅན་གྱི་དོན་ཁོ་ན་ལ་དམིགས། དེ་ལ་བདག་གཅེས་འཛིན་གྱི་འཁྲི་བ་མེད་པའི་ངང་ནས་གཞན་ཕན་གྱི་བསམ་པ་བཟང་པོའི་དོན་དང་སྤྲད་ན། དེ་ལྟར་སུ་བྱེད་ཐེག་པ་ཆེན་པོའི་ལམ་གྱི་སྙིང་པོ་ཐམས་ཅད་འདི་དྲུག་གི་ནང་དུ་འདུས་པ་ཡིན། དེ་ལ་གཙོ་ཆེ་བར་བྱེད། ད་མན་ངག་མཛོད་ཟེར་ན་དྲུག་ཚན་རེ་རེས་ཉམས་སུ་ལེན་ན་མི་ཚེ་གཅིག་གི་སྔོན་འགྲོ་དངོས་གཞི་ཐམས་ཅད་ཡོད་རེད་དུས་དེ་རེད། (173)  ཡ་བྲལ་ཉེས་པ་རྣམ་དྲུག་སྤང་བ་ནི། །བསྟེན་པ་མཚན་ལྡན་བླ་མ་མ་བྲལ་དགོས། ། དེ་དང་བྲལ་ན་ཐར་པའི་ལམ་མི་ཚུད། །རང་རྒྱུད་བརྟན་པའི་དད་པ་མ་བྲལ་དགོས། ། དེ་དང་བྲལ་ན་ཆོས་ཉིད་ཡུལ་མི་ཕྱིན། །ཉམས་ལེན་ཟབ་མོའི་གདམས་ངག་མ་བྲལ་དགོས། ། དེ་དང་བྲལ་ན་བྱང་ཆུབ་མྱུ་གུ་མེད། །སྤྲོས་སྤྱོད་ཐོས་བསམ་ཤེས་རབ་མ་བྲལ་དགོས། ། དེ་དང་བྲལ་ན་ཐེ་ཚོམ་སྒྲོག་མི་ཁྲོལ། །འདུག་ས་རི་ངོགས་དབེན་པ་མ་བྲལ་དགོས། ། དེ་དང་བྲལ་ན་རྣམ་གཡེང་འདུ་འཛིས་འཁྱེར། །བརྩོན་འགྲུས་སྙིང་རུས་དམ་བཅའ་མ་བྲལ་དགོས། ། དེ་དང་བྲལ་ན་ཡོན་ཏན་ཐོབ་དུས་མེད། །དེ་ཡི་ཕྱིར་ན་ཡ་བྲལ་མ་སོང་གཅེས། ། ཞེས་པ་སྟེ། དགེ་སྦྱོར་གང་བྱས་ན་ལམ་ཐམས་ཅད་ཚང་དགོས་རྒྱུ་མ་གཏོགས། དེ་མེད་ན་ཡ་བྲལ་ཟེར་དུས། དཔེར་ན་རྐང་པ་ཡ་གཅིག་གིས་ས་གཅིག་ཏུ་འགྲོ་དགོས་ན་འགྲོ་ནུས་ཀྱི་མ་རེད་དུས། ཡ་བྲལ་རེད་སོང་ན་ཉེས་པ་ཆེན་པོ་རྣམ་པ་དྲུག་ཡོད། ཡ་མི་བྲལ་བའི་ཐབས་ལ་གང་རེད་ཟེར་ན། རང་གིས་དུས་རྟག་ཏུ་བསྟེན་ས་འདི་མཚན་ཉིད་དང་ལྡན་པའི་བླ་མ་ཞིག་དང་མི་བྲལ་བ་ལུས་དང་གྲིབ་མ་བཞིན་དུ་འགྲོགས་ཏེ་དེ་མཉེས་པ་གསུམ་བསྟེན་དགོས་པ་ཡིན་མ་གཏོགས། བླ་མ་དེ་དང་བྲལ་ན་ངེས་འབྱུང་སྐྱོ་ཤས་བྲལ་ཆོས་ཀྱི་མོས་པ་དང་བྲལ་ཐར་པའི་ལམ་ལ་མི་ཚུད་པ་ཡིན། རང་རྒྱུད་བརྟན་པོ་བྱས་ནས་བཟུང་སྟེ་དགེ་སྦྱོར་གང་བྱེད་པ་དེ་ལུས་དང་སྲོག་ལ་མི་ལྟ་བ་བརྩོན་འགྲུས་གཅིག་གི་སྒོ་ནས་ཡང་དག་པའི་དགེ་སྦྱོར་དེ་ལ་དང་འདོད་ཡིད་ཆེས་ཀྱི་དད་པ་དང་མི་བྲལ་བ་དགོས་མ་གཏོགས། དད་པ་དང་བྲལ་སོང་ན་ཆོས་ཉིད་རྣམ་པར་རྟོགས་པའི་སྟོང་ཉིད་རྟོགས་པའི་ཡུལ་དུ་གཏན་ནས་ཕྱིན་རྒྱུ་མེད། དེ་ནས་ཉམས་ལེན་བྱས་ན་ཉམས་སུ་ལེན་རྒྱུ་དེ་ལའང་བརྒྱུད་ལྡན་གྱི་བླ་མའི་མན་ངག་ཟབ་མོ་ཞིག་དགོས་རྒྱུ་རེད་མ་གཏོགས། ཐོས་པ་རྒྱ་ཆེན་པོ་དང༌། རིག་གནས་མང་པོ་ཤེས་སོང་ནའང་མན་ངག་མེད་ན་གནད་ཐོག་ཏུ་འགྲོ་ཤེས་རྒྱུ་མ་རེད་དུས་དེ་ཕྱིར་ན་མན་ངག་དེ་དང་བྲལ་ན་བྱང་ཆུབ་ཀྱི་མྱུ་གུ་རང་གི་རྒྱུད་ལ་འཁྲུང་པ་མེད། སྤྲོས་པའི་སྤྱོད་པ་ཟེར་སྤྲོས་བཅས་ཀྱི་སྤྱོད་པ་ག་ཚོད་བྱས་ན་དེ་ལ་ཐོས་པ་དང་བསམ་པ་གཉིས་ཀྱི་ཤེས་རབ་ཡ་མ་བྲལ་བའི་སྒོ་ནས་ཆོས་དང་རྒྱབ་འགལ་མ་རེད་པ་ཞིག་དགོས། ཐོས་བསམ་གྱི་ལྟ་བ་དེ་དང་བྲལ་སོང་ན་སྤྱོད་པ་བྱེད་བསྡད་པ་དེ་ལ་སྣང་ལ་མ་ངེས་པའི་སྒོ་ནས་ཐེ་ཚོམ་དང་སྒྲོག་མི་ཁྲོལ་བ་ཡིན། དུས་རྟག་ཏུ་འདུག་ས་འདི་རི་ངོགས་དབེན་པ་གཅིག་པུ་མ་གཏོགས་མེད་ན། དེ་ནས་རྣམ་གཡེང་དང་འདུ་འཛི་མེད། ཅི་བྱེད་ཐམས་ཅད་དགེ་བ་རུ་ཤུགས་ཀྱིས་འགྱུར་འོང་རྒྱུ་མ་གཏོགས། དེ་མིན་ཚོང་འདུ་ཆེན་པོ་དང་མི་མང་ས་ལ་བསྡད་དེ་དབེན་པ་དེ་དང་བྲལ་ན་རྣམ་གཡེང་དང་འདུ་འཛིས་འཁྱེར་འགྲོ་ཡིན། ཆོས་བྱེད་པ་དེ་ལ་ཉིན་མི་དལ། མཚན་མི་ཉལ་བའི་བརྩོན་འགྲུས་དང་ནི། དེ་ནས་ན་ཚ་སྡུག་བསྔལ་ལྟ་བུ་འབྱུང་ན་བཟོད་སེམས་ཀྱི་སྒོ་ནས་སྙིང་རུས་དགེ་བ་དེ་ལྟ་བུ་བྱེད་སྙམ་པའི་དམ་བཅའ་འདི་རྟག་ཏུ་བློས་མ་བྲལ་ཞིག་དགོས་མ་གཏོགས། དེ་དང་བྲལ་སོང་ན་བརྩོན་འགྲུས་སྙིང་རུས་དམ་བཅའ་མེད་ན་གོང་མའི་ཡོན་ཏན་རྒྱུད་ལ་ཐོབ་པ་མེད། དེའི་ཕྱིར་ན་དེ་ཐམས་ཅད་ཡ་མ་བྲལ་བ་གཅེས་སོ། (174)  །འབྲལ་མེད་བསྟེན་ལ་བདུད་དྲུག་སྤང་བ་ནི། །བླ་མ་བསྟེན་ལ་གོ་དྲེད་བདུད་མ་ཞུགས། ། དཀོན་མཆོག་བསྟེན་ལ་མ་གུས་བདུད་མ་ཞུགས། །དགོན་པ་བསྟེན་ལ་བཏང་སྙོམས་བདུད་མ་ཞུགས། ། ཐོས་བསམ་བསྟེན་ལ་སྣ་དྲེད་བདུད་མ་ཞུགས། །བསམ་གཏན་བསྟེན་ལ་འཕེལ་མེད་བདུད་མ་ཞུགས། ། གཞན་དོན་བསྟེན་ལ་རྣམ་གཡེང་བདུད་མ་ཞུགས། །དགོས་པར་སྣང་སྟེ་ཉིན་མོའི་སྐར་ཚོགས་བཞིན། ། གསུངས་དུས། དུས་རྟག་ཏུ་རང་གི་རྒྱུད་ལ་འབྲལ་བ་མེད་པ་མ་བསྟེན་ནས་བཟུང་སྟེ་བར་ཆད་ཀྱི་བདུད་ཟེར་མཁན་འདི། དངོས་སུ་ལྷ་འདྲེ་གཞི་བདག་འདྲ་ཁ་བགྲད་མིག་གདངས་བསྡད་རྒྱུ་ཞིག་ཡོད་རྒྱུ་མ་རེད་དེ། ཆོས་ལ་ཕྱི་བཤོལ་བྱས་ན་དེ་བར་ཆད་རེད། དེ་བར་ཆད་གང་རེད་ཟེར་ན། བླ་མ་དགེ་བའི་བཤེས་གཉེན་བསྟེན་ན་དེ་ཅི་མཛད་ལེགས་པ་མཐོང་བའི་མོས་གུས་དང༌། ཅི་གསུངས་ཚད་མར་འཛིན་པའི་ཡིད་ཆེས་མེད་ནས་བཟུང༌། ཆོས་མང་པོ་ཐོས་ནས་དད་པ། ཐོས་རྒྱུ་དེ་སེམས་རྒྱུད་ནི་འདུལ་རྒྱུ་མེད་པ་ཞིག་རེད་འགྲོ་དུས། ཆོས་དྲེད་ཆོས་ཀྱིས་མི་ཐུལ་ཟེར་ཏེ་བདུད་ཞུགས་སོང་རེད། དཀོན་མཆོག་རྣམ་པ་གསུམ་པོ་དེ་ལ་སྐྱབས་སུ་འགྲོ་ཚར་ནས་བཟུང་དུས་རྟག་ཏུ་དཀོན་མཆོག་གསུམ་ལ་ཡིད་ཆེས་ཀྱི་དད་པ་ཡག་པོ་ཞིག་དགོས་རྒྱུ་རེད་མ་གཏོགས། ཁ་ཡིས་བླ་མ་ལ་སྐྱབས་སུ་མཆིའོ། །ཟེར་དཀོན་མཆོག་བགྲང་བསྡད་ན་སེམས་ཀྱིས་མ་གུས་པ་ཡོད་དེ། ཡིད་ཆེས་མེད་ན་སྐྱབས་འགྲོ་མཚན་ཉིད་པ་རེད་རྒྱུ་མ་རེད་དུས་ཡིད་ཆེས་མེད་པས་དེའི་བདུད་ཞུགས་འགྲོ་ཡིན། རི་ཁྲོད་དབེན་པ་ལ་བསྟེན་ན་འདྲ་རང་གིས་རང་ལ་རྩིས་གདབ་སྟེ་དགེ་སྦྱོར་ཡག་པོ་མཛད་དགོས་རྒྱུ་མ་གཏོགས། རང་དགར་ཟ་ཉལ་གཉིས་ཀྱི་སྤྲད་ནས་སྐྱིད་པོ་བྱས་ཉལ་བསྡད་ན་བཏང་སྙོམས་ཀྱི་བདུད་ཞུགས་འགྲོ་རྒྱུ་རེད་དུས་དེ་རེད། ཐོས་པ་དང་བསམ་པ་ཡང་དག་པ་ཞིག་བྱས་ན། ཐོས་བསམ་གྱིས་རང་གི་སེམས་རྒྱུད་འདི་ལ་ཡང་ནས་ཡང་དུ་འདུལ་ཏེ། ངེས་འབྱུང་སྐྱོ་ཤས་ས་ལམ་གྱི་རྣམ་བཞག་ལ་སོགས་པ་ཡོན་ཏན་རྒྱུད་ལ་སྐྱེ་དགོས་མ་གཏོགས། ཐོས་པ་མང་པོ་རེད་སོང་ན་གང་ན་ཡང་འདི་འདྲ་མང་པོ་གསུངས་འདུག་བསམ་ནས་སྣང་མེད་འདྲ་ཞིག་རེད་སོང་ན་སྣ་དྲེད་ཀྱི་བདུད་ཞུགས་འགྲོ་བ་ཡིན། རི་ཁྲོད་དབེན་པའི་གནས་སུ་བསམ་གཏན་ཏིང་ངེ་འཛིན་རྒྱུད་ལ་བསྟེན་ནས་བཟུང༌། ཆོས་པ་རབ་ཡིན་ན་ཞག་གི་སྐྱེད་འཐོན་བྱེད། འབྲིང་ཡིན་ན་ཟླ་བའི་སྐྱེད་འཐོན་བྱེད་ཀྱི་གོང་ནས་གོང་དུ་འཕེལ་བ་མེད་ན། སྔ་མའི་རྒྱུད་ཆགས་སྡང་རྨོངས་གསུམ་ཡོད་པ། ཕྱིས་སུ་ལོ་མང་པོ་སྒྲུབ་པ་བྱས་ནས་དེ་ཙམ་རེད་སོང་ན། ལོ་ཁ་གྲངས་འདུག་ཙམ་ཉམས་ལེན་འདི་ཙམ་མིན་ཕན་པ་མེད་པས་ན་དེ་བདུད་མ་ཞུགས། གཞན་དོན་བསྟེན་ལ་རྣམ་གཡེང་བདུད་མ་ཞུགས། །ཟེར་སེམས་ཅན་གཞན་གྱི་དོན་བྱས་ན་རང་གི་ཏིང་ངེ་འཛིན་ཐམས་ཅད་ཡལ་བར་དོར་རྣམ་གཡེང་རེད་སོང་ན། རྣམ་གཡེང་གི་བདུད་ཞུགས་ཚར་དུས་རང་གི་སེམས་རྒྱུད་འདུལ་རྒྱུ་མེད་པ་ལྟར་སྣང་ཙམ་འགྲོ་རྒྱུ་རེད། དེ་ལྟ་བུའི་བདུད་མ་ཞུགས་པ་དགོས་པར་སྣང་སྟེ། དེང་སང་ཆོས་པ་རྣམས་བསམ་ན་དེ་བདུད་མ་ཞུགས་པ་འདི་ཉིན་མོའི་སྐར་མ་ཙམ་དུ་ཤིན་ཏུ་དཀོན་པ་ཡིན། (175)  བསླབ་པའི་མཐའ་དྲུག་འགྲོགས་པར་བསྟན་པ་ནི། །ཕུ་ཐག་འཁྲུས་པའི་ལྟ་བ་མཆོག་དང་འགྲོགས། ། དེ་མེད་ཆོས་ཉིད་གནམ་འཕང་ཆོད་མི་ནུས། །གཞི་རྟེན་བསླབ་གསུམ་དམ་ཚིག་གཙང་དང་འགྲོགས། ། དེ་མེད་འདོད་པའི་དངོས་གྲུབ་ཐོབ་མི་ནུས། །དུས་ཚོད་ཤེས་པའི་སྤྱོད་པ་མཆོག་དང་འགྲོགས། ། དེ་མེད་འཁོར་བའི་ཕ་རོལ་སྒྲོལ་མི་ནུས། །ཉམས་ལེན་རང་བྱུང་ཡེ་ཤེས་གདིང་དང་འགྲོགས། ། དེ་མེད་གཟུང་འཛིན་ཉོན་མོངས་གདོས་མི་ཆོད། །ཉམས་མྱོང་གོང་འཕེལ་བོགས་འབྱིན་རྩལ་སྦྱོང་འགྲོགས། ། དེ་མེད་ཉོན་མོངས་གཡུལ་ངོ་བཟློག་མི་འགྱུར། །ཟབ་མོའི་མན་ངག་ཕྱོགས་མེད་ཀུན་དང་འགྲོགས། ། དེ་མེད་གང་དགོས་འདོད་པའི་དོན་མི་འགྲུབ། །དེ་ཕྱིར་ཡང་དག་སྙིང་པོའི་དོན་འདིར་བསླབ། ། གསུངས་ནས་བཟུང༌། ད་རང་གིས་དམ་པའི་ཆོས་ལ་བསླབ་ན། ཚུལ་ཁྲིམས་ཏིང་འཛིན་ཤེས་རབ་ཀྱི་བསླབ་པ་གསུམ་ཡོད། བསླབ་པ་གསུམ་གྱི་ཡོན་ཏན་འདི་མཐའ་དྲུག་མ་རྫོགས་ཀྱི་བར་ཇི་སྲིད་འཚོའི་བར་དུ་ལུས་དང་གྲིབ་མ་བཞིན་དུ་འགྲོགས་དགོས། གང་རེད་ཟེར་ན། རང་གིས་ཉམས་ལེན་བྱེད་པ་འདི་ལ་ཐེ་ཚོམ་མེད་པའི་ཕུ་ཐག་ཆོད་པ་ཞིག་དགོས་རྒྱུ་རེད། ཕུ་ཐག་ཆོད་ས་དེའང་ལྟ་བ་ཡང་དག་པ་ནོར་འཁྲུལ་མེད་པ་ཞིག་ཆོད་དགོས་རྒྱུ་རེད་མ་གཏོགས། ལྟ་བ་ནོར་སོང་ན་ཐར་པའི་ལམ་འཐོབ་བྱེད་དཔེར་ན་ལུས་ཀྱི་མིག་ལྟ་བུ་ལྟ་བ་རེད་དུས། དེ་ཕྱིར་ལྟ་བ་ཡང་དག་པ་ཞིག་དགོས། ལྟ་བ་ཡང་དག་པ་ཞིག་མེད་ན་ཆོས་ཉིད་ཀྱི་གོ་འཕང་འདི་ནམ་ཡང་རྟོགས་རྒྱུ་མེད་པ་གནམ་དང་ས་གཉིས་ཀྱི་བར་ལ་ཐག་རིང་པོ་ལྟ་བུ་རེད་ཚར་དུས་ལྟ་བའི་དོན་འདི་རྟོགས་མི་ནུས། དེ་ནས་ལྟ་བ་འདི་རྒྱུད་ལ་རྟོགས་པར་བྱེད་པའི་གཞི་རྟེན་འདི་ལ་ཚུལ་ཁྲིམས་ཏིང་འཛིན་བསླབ་པ་གསུམ་དམ་ཚིག་གཙང་མ་ཞིག་དགོས་རྒྱུ་རེད་མ་གཏོགས། དམ་ཚིག་གཙང་མ་མེད་ན་ཟས་བཟང་པོ་ཞིག་དུག་བསྲེས་བཞག་ཡོད་ན། དེ་སུས་ཀྱང་ཟ་རྒྱུ་མ་རེད་དུས། དེ་ཕྱིར་ན་རང་གིས་ཇི་ལྟར་འདོད་པའི་མཆོག་དང་ཐུན་མོང་གི་དངོས་གྲུབ་ཐོབ་པར་མི་ནུས། སྤྱོད་པ་དུས་ཚོད་དང་འབྲེལ་ཟེར་རང་གི་ནང་གི་ལྟ་སྒོམ་སྤྱོད་གསུམ་གྱི་རྒྱུད་ཚོད་དང་འབྲེལ་བའི་སོ་བྱང་སྔགས་གསུམ་གྱི་སྤྱོད་པ་དེ་བྱེད་དགོས་མ་གཏོགས། དུས་ཚོད་དང་འབྲེལ་བའི་སྤྱོད་པ་མཆོག་དང་མ་འགྲོགས་ན་ནི། ཆང་འཐུང༌། བུད་མེད་བསྟེན། ཤ་ཟ། ཁྱིམ་པ་ཐ་མལ་པ་ཞིག་རེད་དུས་འཁོར་བའི་ཕ་རོལ་དུ་སྒྲོལ་བར་མི་ནུས་པ་ཡིན། ཉམས་ལེན་རྒྱུད་ལ་བྱེད་པ་དེ་ལ་རང་བྱུང་གི་ཡེ་ཤེས་ཁོང་ནས་ཤར་བ། དཔེར་ན་རྟོགས་པའི་ཉི་མ་ཁོང་ནས་ཤར་འོང་ན། ཉི་མ་ནམ་མཁའ་ནས་ཤར་འོང་ན་ས་གཞི་དངོས་པོ་ཆེ་ཆུང་ཐམས་ཅད་མིག་གིས་མཐོང་བ་ཙམ་ཞིག་གི་ཤེས་འགྲོ་བ་མ་གཏོགས། ནོར་འཁྲུལ་ཡོད་མ་རེད། དཔེ་དེ་ལྟ་བུ་ཉམས་ལེན་རང་བྱུང་གི་ཡེ་ཤེས་དེ་ནང་ནས་རྟོགས་ཚར་ན་དེ་རང་གིས་ཆོས་ཉིད་ཀྱི་བདེན་པ་རྟོགས་ཚར་དུས་གཟུང་འཛིན་གྱི་འཁྲུལ་པ་རང་ཤུགས་ཀྱིས་ཞི་འགྲོ་རྒྱུ་རེད་མ་གཏོགས། ཡང་དག་པའི་ཉམས་ལེན་གྱི་ཡེ་ཤེས་ཀྱི་གདིང་འདི་མེད་ན་གཟུང་འཛིན་ཉོན་མོངས་ཀྱི་གདོས་ཐག་དེ་མི་ཆོད་དེ། ལོ་མང་པོ་སྒོམ་ལོ་བྱེད་བསྡད་ནའང་བདག་འཛིན་དང་ཉོན་མོངས་སྔ་མ་ལྟར་དུ་རེད་འགྲོ་ལེ་ཡིན། ཉམས་མྱོང་གོང་ནས་གོང་དུ་འཕེལ་བར་བྱེད་པ་དེ་ལ། བླ་མ་ལ་མོས་གུས་ཡིད་ཆེས་ཀྱི་བརྩོན་འགྲུས་ཀྱི་སྒོ་ནས་བོགས་འདོན་དགོས་རྒྱུ་རེད་མ་གཏོགས། བོགས་འདོན་གྱི་རྩལ་སྦྱོང་མེད་ནས་བཟུང་སྟེ་རང་གི་རྒྱུད་ཀྱི་ཉོན་མོངས་པའི་གཡུལ་ངོ་དེ་བཟློག་པར་མི་ནུས་དུས། རྟག་པར་ཉོན་མོངས་ཀྱི་གཞན་དབང་དུ་འགྱུར་བ་ཡིན། ཟབ་མོའི་མན་ངག་སྒོམ་པ་དེ་ལའང་ཕྱོགས་རིས་མེད་པ་ཀུན་དང་མཐུན་པའི་སྒོ་ནས། དཔེར་ན་བུང་བ་མེ་ཏོག་གི་ཚལ་དུ་སོང་ན་མེ་ཏོག་གང་ཡག་ཡག་གང་མཛེས་མཛེས་ཐམས་ཅད་ཀྱི་སྦྲང་རྩི་ལེན་འགྲོ་རྒྱུ་རེད། དཔེ་དེ་བཞིན་དུ་ཟབ་མོའི་མན་ངག་ཟབ་ཅིང་རྒྱ་ཆེ་བ་མང་པོ་ཞིག་ཡོད་ན་དེ་གཅིག་གཅིག་རེད། དཔེར་ན་མགར་རའི་སྒྲོས་སློང་བྱེད་ཀྱི་གྱོང་པོ་ཐོ་བ་ལྟ་བུ་གྲུབ་ཡོད་རེད། དེ་ལྟ་བུའི་གདམས་ངག་ཟབ་མོ་ཕྱོགས་མེད་དུ་མ་རེད་ན། རང་ཇི་ལྟར་དགོས་པའི་མཆོག་དང་ཐུན་མོང་གི་དངོས་གྲུབ་འགྲུབ་པ་མ་ཡིན་པས། དེ་ཕྱིར་ན་ཡང་དག་སྙིང་པོ་དོན་དྲུག་པོ་འདི་དག་ལ་ཚུལ་བཞིན་དུ་བསླབ་པར་བྱའོ། (176)  །གཙོ་བོ་རྣམ་དྲུག་གདམས་ངག་བསྟན་པ་ནི། །འདུག་སའི་གཙོ་བོར་རི་ངོགས་དབེན་པ་བསྟེན། ། དེ་ལས་གཞན་དུ་ཡུལ་འཁོར་སྡུག་བསྔལ་རྒྱུ། །ལམ་གྱི་གཙོ་བོར་བླ་མ་སངས་རྒྱས་ཁུར། ། དེ་ལས་གཞན་དུ་ལམ་རྟགས་རྟེན་འབྲེལ་འཆུག །དམ་ཚིག་གཙོ་བོར་གང་ཡང་ཟུང་འཇུག་གཅེས། ། དེ་ལས་གཞན་དུ་ཡ་བྲལ་དོན་མི་འགྲུབ། །ཉམས་རྟོགས་གཙོ་བོར་རྣམ་རྟོག་ཡེ་ཤེས་བསྒྱུར། ། དེ་ལས་གཞན་དུ་སྤང་བྱའི་དཔུང་མི་ཆོམ། །འདུ་ཤེས་གཙོ་བོར་འཁོར་བའི་ཞེན་པ་བཟློག །དེ་ལས་གཞན་དུ་ཚེ་འདིའི་དབང་དུ་འཆོར། །ལྟ་བའི་གཙོ་བོར་རྟོགས་མཁན་རང་ངོ་གྲོལ། ། དེ་ལས་གཞན་དུ་རྟག་ཆད་མཐའ་མི་གྲོལ། །འདི་དག་གཅེས་པའི་མཛོད་ཡིན་གུས་པར་ཟུངས། ། གསུངས་དུས། ད་ལམ་ཉམས་ལེན་ཐམས་ཅད་ཀྱི་གཙོ་བོ་ཐུན་མོང་མ་ཡིན་པ་རྣམ་པ་དྲུག་ཡིན། གང་ཡིན་ཟེར་ན། འདུག་ས་གཙོ་བོ་དེ་དུས་རྟག་པར་རི་ཁྲོད་དབེན་པ་ཅན་ཞིག་བསྟེན་ན་རྣམ་གཡེང་དང་འདུ་འཛི་ཉུང༌། ཆོས་དང་མཐུན་པའི་བྱ་བ་འཕེལ་བ་ཡིན། དེ་ལས་གཞན་དུ་གྲོང་གསེབ་དང་མི་མང་པོ་ཡོད་ས་ཡིན་ན་ཡུལ་འཁོར་ལ་ཆགས་སྡང་གི་རྣམ་གཡེང་མང་པོ་འཕེལ་བ་སྡུག་བསྔལ་གྱི་རྒྱུར་འགྱུར་བ་ཡིན། ལམ་ཉམས་ལེན་བྱས་ན་གཙོ་བོ་བླ་མ་སངས་རྒྱས་དངོས་མཐོང་གི་མོས་གུས་སྒོ་ནས་བླ་མའི་རྣལ་འབྱོར་དེ་ལ་བརྩོན་པར་བྱས་ན། ལམ་གྱི་གེགས་སེལ་བོགས་འདོན། ལམ་རང་དངོས་ཀྱི་ཉམས་ལེན་ཐམས་ཅད་དེ་ཡིན། དེ་ལས་གཞན་དུ་ཡིན་ན་ལམ་རྟགས་ཀྱི་རྟེན་འབྲེལ་འཆུག་འགྲོ་བ་ཡིན། དམ་ཚིག་གི་གཙོ་བོ་ཡིན་ན་ཐབས་དང་ཤེས་རབ་སྟོང་ཉིད་སྙིང་རྗེ་ཟུང་དུ་འཇུག་པ་འདི་ཉིད་གཙོ་བོ་གྱུར་པ་ཡིན། དེ་ལས་གཞན་ཟུང་འཇུག་གི་དོན་ཉམས་སུ་མ་ཤེས་ན་ཐབས་ཤེས་ཡ་བྲལ་བས་དོན་མི་འགྲུབ། ཉམས་རྟོགས་ཀྱི་གཙོ་བོ་འཁྲུལ་པའི་རྣམ་རྟོག་ཐམས་ཅད་ཡེ་ཤེས་ཀྱི་ངོ་བོ་རུ་རང་ཤར་རང་གྲོལ་བསྒྱུར་དགོས་པ་ཡིན། དེ་ལས་གཞན་དུ་ན་རྣམ་རྟོག་གྲོལ་མ་ཐུབ་ན་སྤང་བྱ་ཉོན་ཤེས་ཀྱི་སྒྲིབ་པ་མི་ཆོམ། འདུ་ཤེས་ཀྱི་གཙོ་བོ་ཁམས་གསུམ་འཁོར་བ་ལ་ཞེན་པ་ལོག་གེ་བ་ཞིག་དགོས། དེ་ལས་གཞན་དུ་ཚེ་འདིའི་དབང་དུ་འཆོར་འགྲོ་བ་ཡིན། ལྟ་བའི་གཙོ་བོ་དེ་ལ་རྟོགས་བྱ་དང༌། རྟོགས་མཁན་ཐམས་ཅད་ཆོས་ཉིད་རང་ངོ་ན་གྲོལ་བ་ཞིག་གྱིས། དེ་ལས་གཞན་དུ་ཡིན་ན་རྟག་ལྟ་དང་ཆད་ལྟའི་མཐའ་མི་གྲོལ་བ་ཡིན། འདི་དག་གཅེས་པའི་མཛོད་ཡིན་གུས་པས་ཟུངས། (177)  ཤུགས་ཀྱིས་འགྲུབ་པའི་ཆོས་དྲུག་བསྟན་པ་ནི། །བྱ་བ་བཏང་ན་དགེ་སྦྱོར་ཤུགས་ཀྱིས་འགྲུབ། ། བསླབ་གསུམ་གཙང་ན་དམ་ཅན་ཤུགས་ཀྱིས་འདུ། །སྙིང་རྗེ་འབྱོངས་ན་འགྲོ་དོན་ཤུགས་ཀྱིས་འབྱུང༌། ། བསྙེན་སྒྲུབ་ཐེམ་ན་འཕྲིན་ལས་ཤུགས་ཀྱིས་འབྱུང༌། །ལྷུག་པར་གློད་ན་ཆོས་ཉིད་ཤུགས་ཀྱིས་མཐོང༌། ། མཆོག་ཉིད་བསྒྲུབས་ན་ཐུན་མོང་ཤུགས་ཀྱིས་འགྲུབ། ། ཅེས་པ་སྟེ། ཆེད་དུ་འབད་རྩོལ་མི་དགོས་པ་ལམ་གྱི་གཙོ་བོ་གཅིག་ཉམས་ལེན་བྱས་ན་རང་ཤུགས་ཀྱིས་འབྱུང་འོང་བ་ཡིན་ཏེ། ཚེ་འདིའི་བྱ་བ་ཐམས་ཅད་བློས་བཏང་བཞག་ན་དགེ་སྦྱོར་ཤུགས་ཀྱིས་འགྲུབ་འོང་བའི་ཚེ་ན་ཆོས་མ་གཏོགས་བྱ་རྒྱུ་ཡོད་མ་རེད་དུས་འགྲུབ་པ་ཡིན། ཚུལ་ཁྲིམས་ཏིང་འཛིན་ཤེས་རབ་གསུམ་ལ་བསླབ་པ་འདི་གཙང་བ་རེད་སོང་ན། རྣམ་དག་དམ་ཚིག་གཙང་བ་དམ་ཅན་གྱི་བླ་རྡོ། གསུངས་པ་ཡིན་པས་ཆོས་སྐྱོང་སྲུང་མ་རང་ཤུགས་ཀྱིས་རང་ལ་མགུ་འོང་བ་ཡིན། མཁའ་ཁྱབ་སེམས་ཅན་ཐམས་ཅད་ལ་གཞན་ཕན་སྙིང་རྗེ་ཆེན་པོ་ཅན་ཞིག་ཡོད་ན། དེ་སྙིང་རྗེའི་དབང་གིས་འགྲོ་དོན་རང་ཤུགས་ཀྱིས་འབྱུང༌། འགྲོ་དོན་ཆེད་དུ་མི་དགོས། ཡི་དམ་གྱི་ལྷག་པའི་ལྷ་ལ་བསྙེན་སྒྲུབ་བསྟེན་ཡང་ནས་ཡང་དུ་ཐེམ་སྟེ་བསྙེན་སྒྲུབ་གྲངས་མང་པོ་རེད་ན། ཞི་རྒྱས་དབང་དྲག་གི་འཕྲིན་ལས་ཤུགས་ཀྱིས་འགྲུབ་མ་གཏོགས་ཆེད་དུ་རྩོལ་མི་དགོས། སྒོ་གསུམ་ལྷུག་པར་གློད་ན་ཆོས་ཉིད་ཀྱི་ངོ་བོ་ཤུགས་ཀྱིས་མཐོང་བ་ཡིན་མ་གཏོགས། ཧ་ཅང་དམ་པ་དང་བཅུན་ཆེ་ན་ཆོས་ཉིད་ཀྱི་དོན་ལ་འགྲིབ་འགྲོ་བ་ཡིན། མཆོག་གི་དངོས་གྲུབ་རྩེ་གཅིག་ཏུ་བསྒྲུབས་ན་ཐུན་མོང་ཞི་རྒྱས་དབང་དྲག་ཤུགས་ཀྱིས་འགྲུབ་འགྲོ་བ་ཡིན། ཆེད་དུ་འབད་མི་དགོས་གསུངས། (178)  མང་བ་དྲུག་ཏུ་མ་སོང་ཆོས་དྲུག་ནི། །ཞེན་པ་མ་ལོག་འདི་བར་འཁྱོག་པ་མང༌། ། ཤེས་བྱ་མི་སྒྲུབ་ཐ་མལ་ཤི་བ་མང༌། །གཉེན་པོ་མ་བསྟེན་བསླབ་གསུམ་རལ་བ་མང༌། ། ཐོས་བསམ་མ་བྱས་སྒོམ་པ་གོལ་བ་མང༌། །རྒྱུ་འབྲས་ཁྱད་གསོད་ངན་སོང་ལྟུང་བ་མང༌། ། འདུ་འཛི་བདུད་ཀྱིས་སྒྲུབ་པ་བསླུས་པ་མང༌། །མང་པོའི་གསེབ་དེར་བདག་ཉིད་མ་སོང་འཚལ། ། ཞེས་པ་སྟེ། མང་བ་དྲུག་ཏུ་སོང་ན་སྐྱོན་ཡིན་པས་ན་དེ་ཆོས་དྲུག་ནི། གང་རེད་ཟེར་ན། འཇིག་རྟེན་ཚེ་འདིའི་བྱ་བ་ལ་ཞེན་པ་མ་ལོག་ན་བྱ་བ་གང་བྱས་ན་ཚེ་འདིའི་ལྟོ་གོས་ཀྱི་དོན་དག་ལ་འཁྲུལ་འགྲོ་བ་མ་གཏོགས་མི་ནུས། ཤེས་པར་བྱ་བའི་ཆོས་དེ་ཚུལ་བཞིན་དུ་ཐོས་བསམ་སྒོམ་གསུམ་མ་བསྒྲུབས་ནས་ཆོས་ཀྱི་གཟུགས་བརྙན་ཙམ་ཞིག་བྱས་ན་ཆོས་མ་བསྒྲུབས་པ་ཐ་མལ་དུ་ཤི་བ་མང་བ་ཡིན། ཉོན་མོངས་པའི་གཉེན་པོ་ཚུལ་བཞིན་དུ་རྒྱུད་ལ་མ་བསྟེན་ནས་ཉོན་མོངས་ཀྱི་དབང་དུ་ཤོར་ན་བསླབ་པ་གསུམ་འདི་སྲུང་སྡོམ་རྣམ་པར་མ་དག་པ་རལ་བ་མང་བ་ཡིན། ཐོས་བསམ་ཡག་པོ་ཅན་ཞིག་སྔོན་དུ་མ་བྱས་ན་བླུན་སྒོམ་མུན་རྡོ་འཕང་པ་ཙམ་གྱིས་སྒོམ་པ་ལ་གོལ་བ་མང་བ་ཡིན། ལས་རྒྱུ་འབྲས་ཕྲ་ཞིབ་ནས་བཟུང་སྟེ་ཚུལ་བཞིན་དུ་བསྲུང་མ་ནུས་ཏེ་ཁྱད་དུ་གསོད་ན་ངན་སོང་ལྷུང་བ་མང་བ་ཡིན། རྣམ་གཡེང་དང་འདུ་འཛི་ཞེས་བྱ་བ་འདི་ཕལ་ཆེར་འདིས་བསླུས་པ་མང་བ་མ་གཏོགས། རྣམ་གཡེང་དང་འདུ་འཛིས་ཞེན་པ་ལོག་པ་འོང་བ་ཡིན། དེ་ལྟ་བུ་མང་པོའི་གསེབ་དེ་ལ་བདག་ཉིད་མ་སོང་བ་འཚལ། དེར་སོང་ན་རང་ཉིད་ཆོས་ལ་སྐྱོན་དུ་འགྲོ་བ་ཡིན། (179)  ཡིན་པ་དྲུག་གིས་བདུད་ལས་རྒྱལ་བ་ནི། །བསྐུལ་འདེབས་ཡེང་མེད་ཡིན་ནོ་ལེ་ལོའི་བདུད་མ་བསྐུར། ། བློ་སྦྱོང་གཞན་གཅེས་ཡིན་ནོ་རང་འདོད་བདུད་མ་བསྐུར། །གནས་ལུགས་ཐག་ཆོད་ཡིན་ནོ་ཐེ་ཚོམ་བདུད་མ་བསྐུར། ། ཉམས་ལེན་མཐའ་བྲལ་ཡིན་ནོ་ཕྱོགས་རིས་བདུད་མ་བསྐུར། །སྒྲུབ་པ་གནད་སྣུན་ཡིན་ནོ་ཁ་འབྱམས་བདུད་མ་བསྐུར། ། དགོངས་པ་མཐའ་གྲོལ་ཡིན་ནོ་གྲུབ་མཐའི་བདུད་མ་བསྐུར། གསུངས་པ་དེ་རེད་དུས། ཡིན་པ་དྲུག་གི་གདམས་ངག་དང་ལྡན་ན་བར་ཆད་ཀྱི་བདུད་ལས་རྒྱལ་བ་ཡིན་པས་ན། གང་རེད་ཟེར་ན། རང་གིས་ཆོས་ལ་བསྐུལ་བ་འདེབས་པ་འདི་ཡེངས་པ་མེད་པའི་དྲན་པ་དང་ཤེས་བཞིན་བསྟེན་པ་ཡིན་པའི་ཕྱིར་ན། དྲན་ཤེས་གཉིས་ཡོད་ཚར་ན་ལེ་ལོའི་བདུད་ཀྱི་དབང་དུ་འགྲོ་ཡི་མ་རེད། བློ་སྦྱོང་གི་སྙིང་པོ་འདི་གཞན་སེམས་ཅན་ལ་ཕན་སེམས་ཀྱི་གཅེས་འཛིན་འདི་ཡིན་པའི་ཕྱིར་ན། གཞན་ཕན་གྱི་བསམ་པ་བཟང་པོ་རྒྱུད་ལ་ཡོད་ན་རང་འདོད་ཀྱི་བདུད་ཀྱི་དབང་དུ་འགྲོ་རྒྱུ་མ་རེད། གནས་ལུགས་ཀྱི་ལྟ་བ་འདི་ཐག་ཆོད་པ་ཞིག་བྱུང་སོང་ན། ངའི་ལྟ་བ་འདི་ཡིན་ནམ་མིན། སྒོམ་པ་འདི་ཡིན་ནམ་མིན་བསམ་པའི་ཐེ་ཚོམ་གྱི་བདུད་ཀྱིས་བར་དུ་གཅོད་པ་མི་ལུས། ཉམས་ལེན་མཐའ་དང་བྲལ་བ་ཞིག་ཡོད་སོང་ན། ཡོད་པ་རྟག་པའི་མཐའ་དང༌། མེད་པ་ཆད་པའི་མཐའི་ཕྱོགས་རིས་བདུད་དུ་མ་བསྐུར། སྒྲུབ་པ་གནད་དུ་བསྣུན་པ་ཅན་ཞིག་བྱུང་སོང་ན་ཁ་དང་དོན་གཉིས་ཀ་ཆོས་ལ་འགྲོ་སྟེ། ཁ་ཡིས་མཐོན་པོ་བཤད་པའི་ལྟ་བ་རྟོགས་ཡོད་མདོག །མངོན་ཤེས་གྲུབ་རྟགས་ཡོད་མདོག་གི་བདུད་ཀྱི་དབང་དུ་མི་འགྲོ་བ་ཡིན། དགོངས་པ་མཐའ་བྲལ་ཡིན་པའི་ཕྱིར་ན། མཐའ་ལས་གྲོལ་མ་ཐུབ་ན་ང་དང་ཁྱོད་ཀྱི་གྲུབ་མཐའ་མང་པོ་བཟུང་གྲུབ་མཐའ་ལ་ཞེན་པར་འགྱུར་བས་དེའི་བདུད་དུ་མ་བསྐུར་བ་ཡིན། (180)  ཚད་དྲུག་ལེགས་པར་གཏན་ལ་དབབ་པ་ནི། །རྒྱུ་འབྲས་ཕྲ་སྤྱད་དད་པ་ཆེ་བའི་ཚད། ། གཏམ་ལ་འཇིགས་པ་ཁྲེལ་འཛེམ་ཆེ་བའི་ཚད། །ཡོན་ཏན་འགོ་བ་གྲོགས་པོ་བཟང་བའི་ཚད། ། སེམས་ཉིད་ཡུལ་བྲལ་སྒོམ་པ་བཟང་བའི་ཚད། །སྐྱོན་ཡོན་མི་འཕྲོག་ཉམས་ལེན་རྫོགས་པའི་ཚད། ། སྐུ་གསུམ་ལམ་སློང་ཟད་སར་སྐྱོལ་བའི་ཚད། ། ཚད་རྣམས་ལྡན་པའི་སྐྱེས་བུ་མཆོག་རབ་ཡིན། ། གསུངས་པ་སྟེ། ཆོས་ཚུལ་བཞིན་དུ་ཉམས་སུ་བླངས་ཏེ་ཉམས་ལེན་གནད་དུ་གྱུར་པའི་ཚད་དྲུག་ཡོད། དེ་གང་ཡིན་ཟེར་ནས་བཟུང་སྟེ། རྒྱུ་འབྲས་ཕྲ་ཞིང་ཕྲ་བ་ནས་ཚུལ་བཞིན་དུ་བསྲུངས། སྡིག་པ་ཕྲ་མོ་ཞིག་ཡིན་ན་འཛེམ། དགེ་བ་ཕྲ་མོ་ཞིག་ཡིན་ན་བསྒྲུབས་ན་ཡིད་ཆེས་ཀྱི་དད་པ་ངེས་པ་ཡོད་པའི་རྟགས་ཡིན། རང་གིས་སྨྲ་བ་མང་པོའི་གཏམ་མཐོ་དམན་མང་པོ་མི་སྨྲ་བ་གཏམ་ལ་འཇིགས་ན་ཁྲེལ་འཛེམ་དང་ངོ་ཚ་ཡོད་པའི་རྟགས་ཡིན། རང་གི་རྒྱུད་ལ་ཡོན་ཏན་སྔར་མེད་པ་གསར་དུ་ག་ཚོད་འགོ་འོང་ནཆོས་ཀྱི་གྲོགས་པོ་རྒྱུད་ལ་འགོ་བར་བྱས་པའི་ཚད་ཡིན། སེམས་ཉིད་བསྒོམ་བྱ་སྒོམ་བྱེད་དང་བྲལ་བའི་ཡུལ་དང་བྲལ་བའི་གཏད་སོ་བྲལ་བ་ཞིག་རེད་སོང་ན། འཛིན་པ་མེད་ན་ལྟ་བ་ཡིན། །གསུངས་རྒྱུ་རེད་དུས་སྒོམ་པ་བཟང་བའི་ཚད་ཡིན། སྐྱོན་དང་ཡོན་ཏན་གང་གིས་ཀྱང་མི་འཕྲོག་པ་དུས་རྟག་ཏུ་ཉམས་ལེན་གྱི་ཚུགས་མ་ཤོར་ན་ལམ་ཁྱེར་ཐོབ་སོང་ཟིན་ཡིན་པས་ན་ཉམས་ལེན་གྱི་རྟགས་ཡོད་པའི་དོན་ཡིན། སེམས་ཀྱི་ངོ་བོ་སྟོང་པ་ཆོས་སྐུ། རང་བཞིན་གསལ་བ་ལོངས་སྐུ། ཐུགས་རྗེ་འགག་མེད་སྤྲུལ་སྐུ་གསུམ་སྟེ་ལམ་དུ་སློང་ནུས་ན་ཆོས་རྣམས་ཟད་སར་སྐྱོལ་བའི་ཚད་ཡིན་པས། ཚད་དེ་རྣམས་ལྡན་པའི་གང་ཟག་ཡིན་ན་བསྟན་འཛིན་གྱི་སྐྱེས་བུ་རབ་ཀྱི་མཚན་ཉིད་ཚང་བ་ཡིན། (181) ཉེས་པ་དྲུག་ལྡན་མི་བྱ་བསྟན་པ་ནི། །སྡོམ་གསུམ་བླངས་ནས་ཉེས་ལྟུང་འཁུར་མི་བྱ། ། སྙིང་པོའི་དོན་བོར་ཚིག་ཕྱིར་འབྲང་མི་བྱ། །བྱང་ཆུབ་མི་སྒྲུབ་ཆོས་བརྒྱད་ལྷུར་མི་བྱ། ། མི་ལུས་ཐོབ་ནས་སྟོང་པར་ལོག་མི་བྱ། །ཟབ་དོན་རྙེད་ནས་དམན་པར་འཇུག་མི་བྱ། ། སྡེ་སྣོད་འཆད་མཁས་ཉམས་ལེན་མེད་མི་བྱ། ། གསུངས་དུས། ཉེས་པ་དྲུག་ཡོད། ཉེས་པ་དྲུག་པོ་འདི་དུས་རྟག་ཏུ་བྱ་མི་ཉན། གང་རེད་ཟེར་ན། སོ་བྱང་སྔགས་གསུམ་གྱི་སྡོམ་པ་གསུམ་རྒྱུད་ལ་བླངས་ཚར་ནས་ཉེས་པ་དང་ལྟུང་བ་རང་གི་རྒྱུད་ལ་མེད་པ་བཤགས་སྦྱོང་གིས་གནད་དུ་འགྲོ་བ་ཅན་ཞིག་དགོས། སྙིང་པོ་དོན་ཉམས་ལེན་གྱི་གནད་སྙིང་པོ་འདྲ་འདི་མ་ཤེས་ན་ཚིག་ཐ་སྙད་མང་པོ་ཤེས་ཉམས་ལེན་གྱི་གནད་ལ་ཕན་རྒྱུ་མ་རེད་དུས། དེའི་རྗེས་སུ་འབྲང་བར་མི་བྱ། བྱང་ཆུབ་སངས་རྒྱས་ཀྱི་གོ་འཕང་མི་སྒྲུབ་པ་འཇིག་རྟེན་ཆོས་བརྒྱད་ཀྱི་བྱ་བ་ལྷུར་ལེན་པ་མི་བྱ། མིའི་ལུས་རྟེན་ཐོབ་ནས་དལ་འབྱོར་དོན་དང་ལྡན་པའི་ཆོས་ལ་མི་ཚུད་པ་རྣམ་གཡེང་དང་འདུ་འཛིས་སྟོང་ལོག་མི་བྱ། ཟབ་མོ་སྟོང་པ་ཉིད་ཀྱི་དོན་མངོན་སུམ་རྟོགས་ནས་ཐེག་པ་དམན་པ་ལ་མར་འཇུག་པར་མི་བྱ། སྡེ་སྣོད་ཐམས་ཅད་ཕར་འཆད་པ་ལ་མཁས་ན། མི་ལ་ཆོས་འཆད་པ་འདི་རང་གི་རྒྱུད་ལ་ཉམས་ལེན་ཡོད་དགོས་མ་གཏོགས། ཉམས་ལེན་མེད་པའི་ཆོས་འཆད་ཀྱིས་ཕན་པ་མེད་པས་ན་ཉམས་ལེན་མེད་པ་མི་བྱ། (182)  སྒྲུབ་ལ་ཉེས་པ་བསམ་པའི་ཆོས་དྲུག་ནི། །བར་ཆོད་མང་ན་མཐུན་འཇུག་རྩིག་པ་བསྒྱེལ། ། འདུན་པ་མ་ལོག་ལོང་མེད་རྒྱུད་ལ་བསྟེན། །སྙིང་རྗེ་མ་སྐྱེས་རང་ལ་དཔེ་ལོང་ལྟོས། ། བྱིན་རླབས་ཡལ་ན་མོས་གུས་བརྩོན་འགྲུས་བསྐྱེད། །གནོད་བྱེད་མང་ན་ཞུན་ཐར་མང་དུ་སྦྱོངས། ། གཞན་དོན་འདོད་ན་སེམས་བསྐྱེད་སྨོན་ལམ་ཐོབ། །དེ་ལྟར་བྱས་ན་ཉེས་པའི་སྐྱོན་ལས་གྲོལ། ། ཞེས་པ་སྟེ། དམ་པའི་ཆོས་སྒྲུབ་པ་ལ་བར་ཆད་ཀྱི་ཉེས་པ་ཡོད་དེ་ཉེས་པ་འདི་ངོ་ཤེས་པར་བྱས་ནས་དེའི་དབང་དུ་མ་འགྲོ་བ་དགོས། གང་རེད་ཟེར་ན། རང་ཆོས་སྒྲུབ་པ་དེ་ལ་བར་ཆད་མང་པོ་འབྱུང་ན་འཇིག་རྟེན་མཐུན་འཇུག་གི་བྱ་བ་ལྟོ་གོས་ལ་སོགས་པ་དང༌། ཡོན་བདག་ངོ་སྲུང་བ་མང་པོ་རྩིག་པ་བསྒྱེལ་ཏེ་ཕར་བློས་གཏོང་བཞག་ན་དགའ་བ་ཡིན། དམ་པའི་ཆོས་ཡང་ནས་ཡང་དུ་སྒྲུབ་རྒྱུའི་འདུན་པ་སེམས་ལ་ཡག་པོ་མི་སྐྱེ་ན་ནི། ཚེ་ལ་ལོང་མེད་མི་རྟག་པ་འདི་རྒྱུད་ལ་བསྟེན་ནས་ཆོས་ལ་རང་ཤུགས་ཀྱིས་འདུན་མ་འོང་པའི་ཐབས་ཡོད་པ་མ་ཡིན། སྙིང་རྗེ་རང་གི་རྒྱུད་ལ་མ་སྐྱེས་ན། དཔེར་ན་རང་ལ་ཚེར་མ་ཞིག་ཟུག་ནའང་བཟོད་མི་ནུས་པ་དང༌། ཚིག་སྙན་པོ་ཞིག་ཐོས་ན་དགའ་བ་འདིས་སེམས་ཅན་ཐམས་ཅད་ལ་དེ་བཞིན་དུ་རེད་བསམ་སྟེ། རང་གི་ལུས་ལ་དཔེ་ལོང་ལ། །གཞན་ལ་གནོད་པ་མ་བྱེད་ཅིག །ཟེར་མཁན་འདི་ཡིན། བྱིན་རླབས་རྒྱུད་ལ་ཡལ་སོང་ན་བླ་མ་སངས་རྒྱས་དངོས་མཐོང་གི་མོས་གུས་དང་ཅི་མཛད་ལེགས་པར་མཐོང་བའི་སྒོ་ནས་བརྩོན་འགྲུས་བསྐྱེད་པ་གལ་ཆེ་བ་ཡིན། གནོད་བྱེད་ཀྱི་དགྲ་དང་གདོན་མང་འབྱུང་ན་རང་གི་ཉམས་དང་རྟོགས་པའི་ཞུན་ཐར་མང་དུ་དཔྱད་དེ་གནོད་བྱེད་ཐམས་ཅད་དགེ་བའི་བསྐུལ་མ་དང༌། སྡུག་བསྔལ་ཐམས་ཅད་དང་དུ་ལེན་པར་བྱེད་པ་ཡིན། གཞན་སེམས་ཅན་གྱི་དོན་རྒྱ་ཆེན་པོ་ཞིག་བྱེད་པར་འདོད་ན་བྱང་ཆུབ་མཆོག་ཏུ་སེམས་བསྐྱེད་པའི་གཞན་ཕན་གྱི་བསམ་པ་བཟང་པོ་དེ་དང༌། གཞན་དོན་རྒྱ་ཆེན་པོ་འགྲུབ་པའི་སྨོན་ལམ་ཡང་ནས་ཡང་དུ་བྱས་ན། དེ་ལྟར་བྱས་ན་ཉེས་པའི་སྐྱོན་ཐམས་ཅད་ལས་གྲོལ་བར་འགྱུར་བ་ཡིན། (183)  སྒྲུབ་པའི་དམ་ཆོས་ཚད་མ་དྲུག་ལྡན་ནི། །མདོ་རྒྱུད་ལུང་ཟིན་བཀའ་ཡི་ཚད་མ་དང༌། ། བརྒྱུད་པ་མ་ཆད་གདམས་ངག་ཚད་མ་དང༌། །ཉམས་སེལ་མ་ཞུགས་བྱིན་རླབས་ཚད་མ་དང༌། ། འདྲ་མིན་མ་བསླད་ཡང་དག་ཚད་མ་དང༌། །རང་རྒྱུད་ཁེལ་བ་ཉམས་མྱོང་ཚད་མ་དང༌། ། མངོན་སུམ་རྗེས་དཔག་གཏན་ཚིགས་ཚད་མ་དང༌། །རྣམ་པ་དྲུག་ལྡན་ཤིན་ཏུ་གཅེས་པ་ཡིན། ། ཞེས་པ་སྟེ། ཆོས་བསྒྲུབ་ན་ཆོས་ཚད་ལྡན་གྱིས་སྒྲུབ་པར་བྱེད་པ་ལས་ཡོན་ཏན་དྲུག་པོ་འདི་དགོས། གང་རེད་ཟེར་ན། རང་གི་ཉམས་ལེན་བྱེད་རྒྱུ་དེ་ལ་སངས་རྒྱས་ཀྱིས་གསུངས་རྒྱུ་མདོ་དང་རྒྱུད་ཀྱི་ལུང་གིས་ཟིན་པའི་སངས་རྒྱས་ཀྱི་བཀའ་འཁྲུལ་པ་མེད་པ་ལ་ཁུངས་བཅོལ་རྒྱུ་ཡོད་ན་གདམས་ངག་ཁུངས་ཐུབ་པ་ཡིན་པས་དེ་དགོས། དེ་ནས་ཆོས་སྐུ་ཀུན་ཏུ་བཟང་པོ་ནས་རང་གི་རྩ་བའི་བླ་མའི་བར་དུ་བྱིན་རླབས་བརྒྱུད་པ་མ་ཆད་པ་ཡིན་ན་བླ་མའི་མན་ངག་ཚད་མ་ཡིན་རྒྱུ་རེད་དེ་དེ་དགོས། དེ་ནས་རང་གི་ཉམས་ལེན་བྱེད་པའི་གང་ཟག་དེ་ལ་དམ་ཚིག་ལ་སེལ་མ་ཞུགས་པ་ཞིག་ཡོད་ན་བྱིན་རླབས་མྱུར་དུ་འཇུག་རྒྱུ་རེད་དུས་དེ་དགོས། འདྲ་བ་མང་པོ་ཡོད་ནའང་འདྲ་བ་ཐམས་ཅད་ནོར་ཉན་རྒྱུ་མ་རེད་དུས། དེ་མ་བསླད་པ་ཡང་དག་པ་ཚུལ་བཞིན་ཁུངས་ཡོད་པ་ཅན་ཞིག་དགོས། རང་གི་རྒྱུད་ལ་སྤང་བྱ་ཉོན་མོངས་པའི་གཉེན་པོ་ག་ཚོད་འགྲོ་ཡི་འདུག །ངེས་འབྱུང་ག་ཚོད་སྐྱེས་འདུག །ཉམས་མྱོང་ག་ཚོད་སྐྱེས་འདུག་ཚུལ་བཞིན་དུ་མ་བལྟས་ནས་རང་གི་རྒྱུད་ལ་བརྟག་དཔྱད་མ་བཏང་ན་མི་རུང་བས་ཉམས་མྱོང་ཚད་མ་ཡོང་དགོས། ཉམས་མྱོང་དེ་དག་ཐམས་ཅད་ལའང༌། དཔེར་ན་མིག་གིས་མངོན་སུམ་དུ་མཐོང་བ་ཞིག་ཡིན་ན་མངོན་སུམ། བློ་ཡིས་རྗེས་སུ་དཔག་སྟེ་དེ་འདྲ་ཡིན་ས་རེད་བསམ་རྒྱུ་འདི་གཏན་ཚིགས་ཚད་མ་གཉིས་པོ་དེ་རྣམ་པ་དྲུག་དང་ལྡན་ན་ཆོས་ཚད་ལྡན་དུ་འགྱུར་པས་ཤིན་ཏུ་གཅེས་པ་ཡིན། (184)  རང་སྐྱོན་མཚང་ནས་འབྲུ་བའི་ཆོས་དྲུག་ནི། །ངན་གཡོའི་ཁྲིམས་ཀྱིས་རང་མགོ་མ་བསྐོར་ཅིག །མི་དགེའི་སྡིག་པས་རང་ཕུང་མ་བསྒྲུབས་ཤིག །ཞེན་འཛིན་ཕུང་འདྲེས་རང་བདུད་མ་འབེབས་ཤིག །ཁོང་ཁྲོའི་སེམས་ཀྱིས་རང་སེམས་མ་དཀྲུགས་ཤིག །རྣམ་གཡེང་འདུ་འཛིས་རང་དོན་མ་སླུ་ཞིག །འཁོར་བའི་གཡང་སར་རང་ཉིད་མ་འདོར་ཅིག །གྲོས་དེ་ཉན་ན་འདུན་མ་ལེགས་པར་འོང༌། ། ཞེས་པ་སྟེ། རང་ལ་ཉེས་པའི་སྐྱོན་ཡོད་པ་འདི་ངོ་ཤེས་ཏེ་སྐྱོན་མཚང་ནས་འབྲུ་དགོས་ཡིན། གང་རེད་ཟེར་ན། ངན་གཡོ་ཞེས་བྱ་བ་ཕ་རོལ་མི་མགོ་སྐོར་བྱེད་ཀྱི་ཆོས་པ་མི་གནས། ཡང་དག་རང་རྒྱུད་མ་འདུལ་ནས་ད་དུང་དེ་བྱས་ན་རང་གིས་རང་ལ་མགོ་སྐོར་གཏོང་གི་རེད། གཞན་ལ་མགོ་བསྐོར་བཏང་མེད་དེ་དེ་མ་བྱེད། སྡིག་པ་མི་དགེ་བ་འདི་རང་གི་རྒྱུད་ལ་བྱས་ན་རང་ཕུང་ཡོང་རྒྱུ་རེད་དུས། དེ་ཕྱིར་ན་ངོས་དང་ལྐོག་གཉིས་ཀ་ནས་སྡིག་པ་མ་བྱེད། འཇིག་རྟེན་ཚེ་འདིའི་བྱ་བ་ཐམས་ཅད་ལ་ཞེན་འཛིན་མང་པོ་ཞིག་བྱས་ན་ཕུང་འདྲེ་འདི་རང་གི་རྒྱུད་ལ་ཞུགས་འོང་རྒྱུ་རེད། དེ་ཞེན་འཛིན་མ་བྱེད། ཁོང་ཁྲོ་ཆེ་ནས་བཟུང་སྟེ་རང་གི་སེམས་རྣལ་དུ་མི་གནས་པ་བག་མི་ཕེབས་པ་ཞིག་འོང་བ་ཡིན་པའི་ཕྱིར་ན་ཁོང་ཁྲོའི་སེམས་ཀྱིས་རང་རྒྱུད་མ་དཀྲུགས། རྣམ་གཡེང་དང་འདུ་འཛི་འདི་ད་ལྟ་གནས་སྐབས་ཡག་པོ་འདྲ་ཞིག་ཡོད་དུས། ཕུགས་ཀྱི་རང་དམ་པའི་ཆོས་ལས་བཤོལ་བ་ཡིན་པས་དེ་རང་དོན་མ་སླུ། ཁམས་གསུམ་འཁོར་བ་དཔེར་ན་གཡང་ས་ལས་ལྷུང་བ་དང་འདྲ་བ་ཡིན་པས་འཁོར་བའི་བྱ་བའི་གཡང་ས་དེས་རང་གིས་རང་ཕུང་བར་མ་བྱེད་ཅིག །དེ་དག་ཐམས་ཅད་གྲོས་དེ་ཉན་པར་བྱས་ན་དམ་པའི་ཆོས་ཀྱི་འདུན་མ་ལེགས་པ་འོང་བ་ཡིན། (185)  མཐོ་དམན་དྲིལ་ནས་བསྟན་པའི་ཆོས་དྲུག་ནི། །ཡར་ལ་བླ་མ་ཡི་དམ་མཁའ་འགྲོ་མཆོད། ། མར་ལ་སྣོད་བཅུད་ལོངས་སྤྱོད་འབྲེལ་ཐག་ཆོད། །བར་དུ་སྣང་སྟོང་ཟུང་འཇུག་དོན་ལ་སྦྱོངས། ། ཕར་ལ་དགེ་བ་སེམས་ཅན་དོན་ལ་བསྔོས། །ཚུར་ལ་དཀོན་མཆོག་ཡོན་ཏན་རྒྱུད་ལ་སྦྱོར། ། བར་དུ་བདག་གཞན་དགེ་སྦྱོར་དམིགས་མེད་སྐྱོལ། །དེ་ཡིས་ལམ་ཟབ་སྙིང་པོའི་དམ་ཆོས་འགྲུབ། ། ཅེས་པ་སྟེ། ཉམས་རྟོགས་པ་མཐོན་པོའི་སྤྱོད་པ་དང༌། དབང་པོ་ཐ་མ་དམན་པའི་སྤྱོད་པ་ཐམས་ཅད་གཅིག་ཏུ་དྲིལ་ནས་ཉམས་སུ་ལེན་ནུས་ན་རང་རྒྱུད་འདུལ་འགྲོ་རྒྱུ་རེད་དུས། དེ་ཕྱིར་ན་ཡར་ལ་རང་གི་བྱིན་རླབས་ཀྱི་རྩ་བ་བླ་མ་ལ་སངས་རྒྱས་དངོས་མཐོང་གི་མོས་གུས་ཀྱིས་བླ་མའི་རྣལ་འབྱོར་བསྒོམ། དངོས་གྲུབ་ཀྱི་རྩ་བ་ཡི་དམ་ལ་བསྙེན་སྒྲུབ་ལས་གསུམ་བྱས། འཕྲིན་ལས་ཀྱི་རྩ་བ་མཁའ་འགྲོ་ཐམས་ཅད་ལ་ཚོགས་དང་གཏོར་མས་མཆོད་པར་བྱེད་དགོས་པ་ཡིན། མར་འཁོར་བའི་ཕྱི་སྣོད་ཀྱི་འཇིག་རྟེན་ནང་བཅུད་ཀྱི་སེམས་ཅན་དེ་དག་ཐམས་ཅད་ལ་བདེ་སྐྱིད་ལོངས་སྤྱོད་ཡོད་པ་དེ་རང་ལ་ཨེ་ཐོབ་བསམ་ཐོབ་པའི་ཐབས་ཤེས་བྱེད་རྒྱུའི་འབྲེལ་ཐག་ཐམས་ཅད་རྩད་ནས་གཅོད་དགོས་པ་ཡིན། བར་དུ་ཚེ་འདིའི་སྣང་བ་འདི་ཐམས་ཅད་སྣང་ཆ་ལ་མ་འགགས་པ་འཇའ་ལྟར་དུ་བཀྲ་བ་ཡིན་ནའང༌། དེ་ལ་བདེན་འཛིན་དང་ཞེན་པ་མ་བྱེད་པ་སྟོང་ཉིད་སྒྱུ་མ་དང་རྨི་ལམ་ལྟ་བུའི་སྒོ་ནས་ཞེན་ཆགས་ཕྱུང་སྟེ་ཟུང་འཇུག་གི་དོན་ལ་སྦྱོངས། རང་གི་དགེ་བའི་རྩ་བ་ཇི་སྙེད་ཡོད་པ་དེ་རང་གཅིག་པུའི་དོན་དུ་མ་བྱས་པ། ཕར་སེམས་ཅན་ཐམས་ཅད་ཀྱི་དོན་དུ་བསྔོ་ན་རང་གི་དགེ་སྦྱོར་དེའང་མང་པོར་འགྱུར་བ་དང་བྱང་ཆུབ་སེམས་པའི་སྤྱོད་པ་རྫོགས་འགྲོ་ལེ་ཡིན། རང་གི་རྒྱུད་ལ་ཚུར་སངས་རྒྱས་ཆོས་དགེ་འདུན་གསུམ་གྱི་ཡོན་ཏན་གང་ཡོད་པ་དེ་རང་གི་རྒྱུད་ལ་སྔར་ཡོད་པ་འདི་ཉིད་གོང་འཕེལ། མེད་པ་འདི་གསར་དུ་འབྱུང་བའི་རྒྱུད་ལ་སྦྱོར། བར་དུ་རང་ཡིན་ན་འདྲ། གཞན་ཡིན་ན་འདྲ་དེ་ཐམས་ཅད་དགེ་བའི་རྩ་བ་དགེ་སྦྱོར་བྱེད་པ་ལ་ཡང་ནས་ཡང་དུ་བསྐུལ་བ་གདབ་ཤིང་དགེ་སྦྱོར་ཡག་པོ་བསྒྲུབས་སོང་ནའང༌། ངས་དགེ་སྦྱོར་འདི་འདྲ་བསྒྲུབས་ཡོད་བསམ་རྒྱུའི་རློམ་སེམས་མེད་པ་དམིགས་པ་རྩེ་གཅིག་ཏུ་འབད་དེ། དེ་ཡིས་ལམ་ཟབ་སྙིང་པོ་དམ་པའི་ཆོས་ཚུལ་བཞིན་དུ་འགྲུབ་པ་ཡིན། (186) ཆོས་དང་འཛོལ་བ་ཡ་ཆ་རྣམ་དྲུག་ནི། །མི་ལུས་ཐོབ་ནས་སྡིག་སྤྱོད་ཡ་རེ་ཆ། ། ཆོས་དང་ཕྲད་ནས་མི་བསྒྲུབ་ཡ་རེ་ཆ། །ཚུལ་ཁྲིམས་ཐོབ་ནས་རལ་པ་ཡ་རེ་ཆ། ། དམ་ཚིག་ཉམས་པའི་སྒྲུབ་པ་ཡ་རེ་ཆ། །ཆོས་ཀྱིས་རྙེད་འཚོལ་ལོག་འཚོ་ཡ་རེ་ཆ། ། རང་དོན་ཕྱལ་བའི་གཞན་དོན་ཡ་རེ་ཆ། །བསམ་ཞིང་ཡི་མུག་གང་ཟག་མང་བར་གདའ། ། གསུངས་དུས། ཆོས་དང་འཛོལ་བ་ཟེར་དུས་ཆོས་དང་རང་རྒྱུད་ཐ་དད་དུ་འགྲོ་བ། ཡ་ཆ་བ་ཟེར་སྐྲག་དགོས་རྒྱུའི་ཉེས་པ་དྲུག་ཡོད། གང་རེད་ཟེར་ན། མིའི་ལུས་རྟེན་ཐོབ་ནས་འདི་དལ་འབྱོར་དོན་ཡོད་པ་མི་བྱེད་པ་མི་དགེ་སྡིག་པ་སྤྱོད་པའི་གང་ཟག་འདི་ཐམས་ཅད་ཤིན་ཏུ་ཡ་ང་བའི་གནས་སུ་འགྱུར་བ་ཡིན། དམ་པའི་ཆོས་ཚུལ་བཞིན་དུ་ཕྲད། དགེ་བའི་བཤེས་གཉེན་བསྟེན་ཡོད་ན་ཆོས་འདི་ལག་ཏུ་མི་ལེན་པ་རང་བཞིན་གྱིས་མི་བསྒྲུབ་པ། ཁྱིའི་མདུན་དུ་རྩྭ་བཞག་པ་ལྟ་བུ་བྱས་ན་དེའང་ཡ་ང་བའི་གནས་ཡིན། སོ་བྱང་སྔགས་གསུམ་གྱི་ཚུལ་ཁྲིམས་ཀྱི་སྡོམ་པ་ཡང་དག་ཅིག་རང་ལ་ཐོབ་སོང་ན། དེ་དྲན་པ་དང་ཤེས་བཞིན་གྱི་སྒོ་ནས་སྲུང་སྡོམ་མི་བྱེད་པ། ཉམས་ཆག་གིས་རལ་བཅུག་བཞག་ན་དེའང་ཡ་ང་བའི་གནས་ཡིན། དམ་ཚིག་ཉམས་སོང་བའི་གང་ཟག་གཅིག་ཡོད་ན་མཆོག་དང་ཐུན་མོང་གི་དངོས་གྲུབ་གང་བསྒྲུབ་ན་ཚུལ་བཞིན་དུ་མི་བསྒྲུབ་པས་འདི་ཡ་ང་བའི་གནས་ཡིན། དམ་པའི་ཆོས་ལ་བརྟེན་ཏེ་ལོངས་སྤྱོད་ཀྱི་རྙེད་པ་མང་པོ་འཚོལ་བ་དེ་ཆོས་ཀྱི་ལོག་འཚོ་རེད་དུས་དཀོར་གྲིབ་ཆེན་པོ་ཡིན་པས་དེ་ཡ་ང་བ་ཡིན། རང་གི་དོན་ཚུལ་བཞིན་དུ་མ་གྲུབ་གོང་ནས་གཞན་དོན་བྱེད་མདོག་བྱས་ན་རང་གི་དོན་དུ་རང་ལ་རྙེད་པ་བཀུར་སྟི། སྙན་པ་གྲགས་པ་འཐོབ་བྱེད་རེད། གཞན་དོན་མི་འགྲུབ་པས་ཡ་ང་བའི་གནས་ཡིན། ཡ་ང་བའི་གནས་དྲུག་པོ་དེ་དག་ཐམས་ཅད་ལ་བསམ་ན་ཡི་མུག་པ་དང༌། གང་ཟག་ཕལ་ཆེར་ཡ་ང་བ་དྲུག་གི་དབང་དུ་འགྲོ་བར་གདའ། 