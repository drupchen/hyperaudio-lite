(187) ཆོས་ལ་འདྲེད་པའི་རྒྱུ་དྲུག་བསྟན་པ་ནི། །གྲོགས་ངན་བསྟེན་ན་དགེ་སྦྱོར་འདྲེད་པའི་རྒྱུ། ། བླ་མའི་སྐྱོན་རྟོག་མོས་གུས་འདྲེད་པའི་རྒྱུ། །རྩོལ་བས་མི་སྒོམ་ཉམས་མྱོང་འདྲེད་པའི་རྒྱུ། ། ཡེང་བའི་ལམ་སྡོད་དམ་ཆོས་འདྲེད་པའི་རྒྱུ། །གཞན་གྱི་སྐྱོན་རྟོག་དག་སྣང་འདྲེད་པའི་རྒྱུ། ། ལང་ཅན་རིག་པ་འཁྲུལ་པར་འདྲེད་པའི་རྒྱུ། །རྒྱུ་དྲུག་སྤངས་ལ་དམ་ཆོས་བསྒྲུབ་པར་བྱ། ། ཞེས་པ་སྟེ། ཆོས་ལ་འདྲེད་ཟེར་དུས་དང་པོ་ཆོས་ཐོས། ཐོས་པ་ལ་ཆོས་མང་པོ་ཐོས་སོང་ན་ཡ་མཚན་དང་ངེས་ཤེས་གང་ཡང་མི་སྐྱེ་བ་ཆོས་འདྲེད་དུ་འགྲོ་བའི་རྒྱུ་དྲུག་ཡོད། གང་ཡིན་ཟེར་ན། སྡིག་པའི་གྲོགས་པོ་དེ་བསྟེན་ན་དགེ་སྦྱོར་རང་གི་རྒྱུད་ལ་བརྩོན་འགྲུས་ཀྱིས་ཡང་དག་པ་མི་བྱེད་པ་རང་བཞིན་དགེ་སྦྱོར་དེ་ཕ་འདྲེད་བརྡབ་ཤོར་འགྲོ་ལེ་ཡིན། བླ་མའི་ཡོན་ཏན་ལ་མི་རྟོག་བླ་མའི་སྐྱོན་ལ་རྟོག་བསྡད་ན་མོས་གུས་ཇེ་ཆུང་དུ་འགྲོ་བ་ཡིན་པས་མོས་གུས་འདྲེད་པས་འགྲོ་བ་ཡིན། ཉམས་ལེན་གྱིས་ཉིན་མི་དལ་མཚན་མི་ཉལ་པས་བརྩོན་འགྲུས་ཡང་དག་པ་མ་བྱས་ན་ཉམས་མྱོང་ཞིག་ཡོད་ནའང་གློ་བུར་དུ་ཡལ་འགྲོ་བ་མ་གཏོགས་ཕན་པ་མི་ཐོགས་པ་ཡིན། དེ་ནས་དུས་རྟག་ཏུ་སེམས་ཡེང་བྱེད་ཀྱི་ལམ་ལ་བསྡད་ན་དམ་པའི་ཆོས་ཐོས་བསམ་སྒོམ་གསུམ་གང་བྱས་ན་འགྲིབ་འགྲོ་བ་མ་གཏོགས་ཡར་རྒྱས་འགྲོ་རྒྱུ་མེད་པས་ན་དམ་ཆོས་འདྲེད་པའི་རྒྱུ་ཡིན། གཞན་ཐམས་ཅད་ལ་དག་སྣང་མི་སྦྱོང་བ་ཕ་རོལ་པོ་འདི་ལ་སྐྱོན་འདི་འདུག་དེ་སོགས་མང་པོ་བསམ་བསྡད་ན་རང་གི་དག་སྣང་འདི་མ་ཆུང་དུ་འགྲོ་བའི་རྒྱུ་ཡིན། ལོང་མེད་ཀྱི་བྱ་བ་རྒྱུད་ལ་མི་སྐྱེས་པ་ཚེ་རིང་པོ་བསྡད་པའི་སྣང་བ་ཤར་ཏེ་ལས་ཀ་མང་པོ་བྱས་ན་དེ་ལ་ལང་ཤོར་དུ་སོང་ནས་རིག་པ་ཁམས་གསུམ་འཁོར་བ་འཁྲུལ་པ་ལ་འཁྱམ་འགྲོ་བའི་རྒྱུ་ཡིན་པས། རྒྱུ་དྲུག་སྤངས་ནས་དམ་པའི་ཆོས་རྣམ་པར་དག་པ་བསྒྲུབ་པར་བྱ། (188) དགྲ་དྲུག་སྤང་བར་གདམས་པའི་ཆོས་དྲུག་ནི། །དལ་འབྱོར་མི་ལུས་ལྟོ་རྒྱབ་དགྲར་མ་བསྐུར། ། གཞན་དོན་སེམས་བསྐྱེད་ཐེག་དམན་དགྲར་མ་བསྐུར། །སེམས་ཉིད་ནོར་བུ་འཁྲུལ་པའི་དགྲར་མ་བསྐུར། ། ཚོགས་གཉིས་ཡིད་བཞིན་ཚེ་འདིའི་དགྲར་མ་བསྐུར། །སྙིང་པོའི་སྒྲུབ་པ་ལེ་ལོའི་དགྲར་མ་བསྐུར། ། མོས་གུས་གདུང་སེམས་ལོག་ལྟའི་དགྲར་མ་བསྐུར། ། ཞེས་པ་སྟེ། དམ་པའི་ཆོས་ཀྱི་དགྲ་རུ་དགྲ་བོ་དྲུག་ཡོད་དེ་སྤང་ན་ཆོས་རྣམ་པར་དག་པ་བསྒྲུབ་རྒྱུ་རེད། དེའི་ཕྱིར་ན་དལ་འབྱོར་གྱི་མི་ལུས་ཐོབ་པ་འདི་ལྟོ་རྒྱབ་གཉིས་ཀྱི་དོན་དག་ལ་སྟོང་ཟད་དུ་ཟད་པར་བྱས་ན་ལྟོ་རྒྱབ་ཀྱི་དགྲ་ཡིས་དལ་འབྱོར་གྱི་མི་ལུས་འདི་འཕྲོ་བརླག་གཏོང་རྒྱུ་ཡིན་པས་དེ་མ་བྱེད། གཞན་དོན་གྱི་སེམས་བསྐྱེད་འདི་བློས་བཏང་བཞག་ནས་རང་དོན་ཁོ་ན་གཞོལ་ན་ཐེག་པ་དམན་པ་ཉན་ཐོས་ཀྱི་ལམ་ལ་གཞོལ་འགྲོ་བ་ཡིན་པས་དེ་ཡི་དགྲ་འོག་ཏུ་མི་བསྐུར། སེམས་ཉིད་ཀྱི་ཡིད་བཞིན་ནོར་བུ་རིན་པོ་ཆེ་ལ་ཉམས་ལེན་རྩེ་གཅིག་ཏུ་མ་བྱེད་པར་འཁྲུལ་སྣང་གི་དགྲ་ལ་དབང་དུ་ཤོར་ན་ཆོས་ཉིད་ཀྱི་དོན་རྟོགས་དུས་མེད་པས་དེའི་དབང་དུ་མ་བསྐུར། བསོད་ནམས་དང་ཡེ་ཤེས་ཀྱི་ཚོགས་གཉིས་བསག་ན་ནོར་བུ་རིན་པོ་ཆེ་ལག་ཏུ་ཐོབ་པ་ཞིག་ཡིན། དེ་ཚོགས་གཉིས་མི་བསགས་པ་འཇིག་རྟེན་ཚེ་འདིའི་བྱ་བ་འཇིག་རྟེན་ཆོས་བརྒྱད་འདྲ་བའི་དགྲ་རུ་མི་བསྐུར། སྙིང་པོའི་སྒྲུབ་པ་རྩེ་གཅིག་ཏུ་མི་བྱེད་པར་རང་བཞིན་སྐྱིད་འདོད་དང་ཚུལ་འཆོས་ལེ་ལོའི་དབང་དུ་བྱས་ན་དེའི་དགྲ་རུ་མི་བསྐུར། མོས་གུས་དང་གདུང་སེམས་རང་གི་རྒྱུད་ལ་ཡང་ནས་ཡང་དུ་སྐྱེས་པ་མ་གཏོགས། བླ་མ་དང་མཆེད་གྲོགས་ཀྱི་སྐྱོན་ལ་རྟོག་པ་དང་སྐུར་བ་འདེབས་པ་ལོག་ལྟའི་དགྲར་མ་བསྐུར། (189) འདོད་ཡོན་རང་གར་སྤྱོད་པའི་ཉེས་དྲུག་ནི། །གཟུགས་ཀྱིས་མིག་བསླུས་ཕྱེ་ལེབ་མར་མེ་བཞིན། ། སྒྲ་ཡིས་རྣ་བ་གླིང་བུ་རི་དྭགས་བཞིན། །དྲི་ཡིས་སྣ་བསླུས་བུང་བ་ཙནྡན་བཞིན། ། རོ་ཡིས་ལྕེ་བསླུས་ཉ་མོ་ལྕགས་ཀྱུ་བཞིན། །རེག་གིས་ལུས་བསླུས་གླང་ཆེན་འདམ་ཚུད་བཞིན། ། ཆོས་ཀྱིས་ཡིད་བསླུས་རྔ་མོ་བུ་ཤི་བཞིན། །ཚོགས་དྲུག་ཡུལ་ལ་རང་གར་མ་སོང་འཚལ། ། གསུངས་དུས། འདོད་པའི་ཡོན་ཏན་ལྔ་ལ་ཐབས་ཀྱིས་མ་ཟིན་པར་རང་གར་སྤྱོད་ན་ཉེས་པ་དྲུག་ཡོད་དེ། དཔེར་ན་ཕྱེ་མ་ལེབ་མར་མེ་འདི་ཉིད་གཟུགས་མཛེས་པ་འདུག་བསམ་སྟེ་དེའི་དྲུང་དུ་འགྲོ་དུས་རང་ཉིད་མེས་འཚིག་སྟེ་ཤི་འགྲོ་ཡི་རེད་དུས་གཟུགས་ལ་ཆགས་པ་སྐྱེ་བསྡད་ན་དེ་ལྟ་བུ་ཡིན། སྒྲ་སྙན་པོ་ཤ་སྟག་ལ་དགའ་ན་རི་དྭགས་དེ་སྒྲ་སྙན་པོ་དགའི་རེད་དུས་གླིང་བུའི་སྒྲ་ལ་ཉན་བསྡད་དུས་ཟུར་ནས་རྔོན་པས་དུག་མདའ་ཡིས་བསད་ཆོག་རྒྱུ་རེད། སྒྲ་སྙན་པོ་ལ་ཞེན་ཆགས་མེད་པ་བྱེད་དགོས། དྲི་ཞིམ་པོ་ཤ་སྟག་སྣ་ལ་ཚོར་བ་ལ་དགའ་ན་བུང་བ་འདི་ཉིད་ཙན་དན་གྱི་ནགས་ཚལ་འགྲོ་དུས་ཙན་དན་གྱི་དྲི་ལ་སྣོམ་འགྲོ་དུས་ཙན་དན་གྱི་ཚེར་མ་ལ་ཟུག་སྟེ་ཤི་འགྲོ་རྒྱུ་དེ་ལྟ་བུ་ཤེས་དགོས་པ་ཡིན། རོ་ཞིམ་པོ་ཁོ་ན་ལ་དགའ་ན་ཉ་མོ་ལྕགས་ཀྱུའི་རྩེ་ལ་ཁ་ཟས་བཞག་དུས་དེ་ཟ་བ་ལ་བརྟེན་ཏེ་རང་ཉིད་སྐམ་སར་བཏོན་ནས་ཤི་འགྲོ་རྒྱུ་རེད་དུས་དེ་ལྕགས་ཀྱུ་ལྟ་བུ་ཡིན། རེག་བྱ་དཔེར་ན་རྒྱ་གར་ཚ་བ་ཆེ་བ་གླང་པོ་ཆེ་ཚད་པས་འཚིག་དུས་འདམ་གྱི་ནང་དུ་བསིལ་པོ་ཡོད་དེ་འཛུལ་སོང་ན་འདམ་གྱི་ནང་ནས་ཡར་མི་ཐར་ཤི་འགྲོ་བ་དེ་ལྟ་བུ་འགྲོ་བ་ཡིན། ཆོས་ཀྱིས་ཡིད་བསླུས་སོང་ན་བསམ་བློ་མང་པོ་བཏང་མ་འོངས་པའི་བྱ་བ་དང་འདུན་མ་མང་པོ་བྱེད་བསྡད་ན་དེ་བསྒྲུབ་རྒྱུ་མེད་པ། དཔེར་ན་རྔ་མོང་དེ་ཉིད་ཀྱིས་རང་གི་བུ་ཤི་སོང་ན་སེམས་ཅན་གཞན་གྱི་བུ་ཤི་བ་ལས་ཀྱང་མྱ་ངན་ཆེ་བ་འགྱུར། རང་གི་སྲོག་རང་གིས་མེད་པ་བྱེད་རྒྱུ་རེད་དེ། དཔེ་དེ་ལྟ་བུ་ཡིན་པས་ཚོགས་དྲུག་གི་ཡུལ་ལ་ཞེན་ཆགས་སྒོ་ནས་རང་གར་མ་སོང་བ་གཅེས་པ་ཡིན། (190) འགལ་བ་ལམ་དུ་སློང་བའི་ཆོས་དྲུག་ནི། །ཚེ་འདིའི་བློ་སྐྱེས་ཞེན་པ་ནང་ནས་ལོག །ནད་གདོན་ཅི་བྱུང་སྡིག་སྒྲིབ་ཕྱགས་མར་ལྟོས། །རྐྱེན་ངན་བར་ཆད་དགེ་བའི་བསྐུལ་མར་ལྟོས། ། དགྲ་སྡང་གནོད་འཚེ་བཟོད་པའི་བསྐུལ་མར་ལྟོས། །རྣམ་རྟོག་གང་ཤར་ཡེ་ཤེས་གསལ་འདེབས་ལྟོས། ། སྣོད་བཅུད་སྣང་བ་རྒྱལ་བའི་ཞིང་དུ་ལྟོས། །རྐྱེན་རྣམས་བྱང་ཆུབ་ལམ་དུ་འགྲོ་བ་ཡིན། ། ཞེས་པ་སྟེ། སྤྱིར་དཔེར་ན་ཆོས་པ་གཞན་ལ་འགལ་རྐྱེན་ལྟ་བུ་ཡོད་པ་དེ་རང་གིས་ལམ་དུ་འཁྱེར་ཤེས་ན་མཐུན་རྐྱེན་དུ་འགྲོ་བའི་ཆོས་དྲུག་ཡོད། གང་ཡིན་ཟེར་ན། འཇིག་རྟེན་ཚེ་འདིའི་ཚོང་ཁེ་སྤོགས་སྙན་གྲགས་ལ་སོགས་པ་བསྒྲུབ་དགོས་བསམ་པའི་བློ་སྐྱེས་འོང་ན་ནམ་འཆི་ཆ་མེད་དང༌། ཚེ་འདིའི་བྱ་བ་མི་གྲུབ་པ་བསགས་པའི་ཐ་མ་འཛད། འདུས་པའི་ཐ་མ་བྲལ་བ་ལ་སོགས་པའི་ཚུལ་བསམ། འདི་ལ་མི་མོས་པ་ཞེན་པ་ནང་ནས་ལོག་འོང་བ་ཡིན་པས་དེ་དགོས་པ་ཡིན། ནད་གདོན་ཅི་བྱུང་ན་ནད་གདོན་འདི་ཉིད་མི་བཟོད་པའི་བློ་མི་སྐྱེ་བ་ཁམས་གསུམ་སེམས་ཅན་ཐམས་ཅད་ཀྱི་ནད་གདོན་སྡིག་སྒྲིབ་ཐམས་ཅད་རང་གི་སྟེང་དུ་བླང༌། དེ་བྱུང་བའི་གོ་ཆོད་པ་བྱས་ན་དེས་སྡིག་པ་སྒྲིབ་པའང་དག་ཉམས་ལེན་གྱི་གསལ་འདེབས་འོང་རྒྱུ་དང༌། དགྲ་ཡིས་སྡང་སེམས་ལྟ་བུ་དང༌། དཔོན་པོའི་ཁྲིམས་ཐུག་པ་ལྟ་བུ་རྐྱེན་ངན་པའི་བར་ཆད་འབྱུང་ན་དམ་པའི་ཆོས་སྒྲུབ་པའི་དགེ་བའི་བསྐུལ་མ་རུ་འགྱུར་ཏེ། ངེས་འབྱུང་དང་སྐྱོ་ཤས་སྐྱེས། ཚེ་འདིར་འདུན་པ་མེད་པར་འགྱུར་བ་ཡིན། ཕ་རོལ་དགྲ་སྡང་བས་རང་ལ་གནོད་ཚེ་བྱས་ན་དེ་ལ་བརྟེན་ཏེ་བཟོད་པ་བསྒོམ་ན་ཚོགས་ཆེན་མོ་རྫོགས་འགྲོ་རེད་བཟོད་པའི་བསྐུལ་མ་ལྟོས། རྣམ་རྟོག་གང་ཤར་བ་དེ་ཉིད་རང་གྲོལ་དུ་འགྲོ་ཐུབ་ན་རྣམ་རྟོག་ཇི་ཙམ་ཤར་ནའང་ཡེ་ཤེས་ཀྱི་གསལ་འདེབས་འགྲོ་བ་ཡིན་པས་དེ་ལྟ་བུ་ཡིན། སྣོད་བཅུད་ཀྱི་ཞིང་ཁམས་ཐམས་ཅད་རྒྱལ་བའི་ཞིང་ཁམས་དག་པ་ཟངས་མདོག་དཔལ་གྱི་རི་བོ་དང༌། བདེ་བ་ཅན་ལྟ་བུ་ལ་བལྟས་བསྡད་ན་དག་པའི་སྣང་བ་རང་ཤུགས་ཀྱིས་ཤར། རྐྱེན་ངན་པ་ཐམས་ཅད་བྱང་ཆུབ་ལམ་དུ་འགྲོ་བའི་གདམས་ངག་རྣམ་པ་དྲུག་ཡིན། (191) དེ་ལྟར་མ་ཤེས་མ་གོ་རྣམ་དྲུག་ནི། །སྐྱོན་ཡོན་གཉིས་ལ་བླང་དོར་བྱེད་པ་དང༌། ། འགྲོ་དྲུག་ཞིང་ལ་མཐོ་དམན་བྱེད་པ་དང༌། །རིག་པའི་དངོས་ལ་སྐྱེ་འགག་འཛིན་པ་དང༌། ། ཟང་ཀའི་ཤེས་པ་སྤང་གཉེན་བྱེད་པ་དང༌། །རིག་པའི་དོན་ལ་སྦྱང་བགྲོད་འདོད་པ་དང༌། ། འབྲས་བུ་ལོགས་ནས་བསྒྲུབ་བྱར་འདོད་པ་དང༌། །མཐོན་པོའི་དོན་གྱི་རང་བཞིན་མ་གོ་བས། ། བློ་དམན་བྱིས་པ་གྲོང་པའི་ཆོས་ལ་སྦྱོར། ། གསུངས་ནས་བཟུང་སྟེ། གོང་དུ་བཤད་པའི་སྐྱོན་དྲུག་པོ་དེ་ལམ་དུ་མ་ཤེས་ན་སྐྱོན་དུ་འགྱུར་བ་ཡིན་པས་རང་གི་སྐྱོན་ཡོད་ཚད་ལམ་དུ་འཁྱེར་མ་ཤེས་པ་བྱས་པ་དང༌། ཡོན་ཏན་ཡོད་ཚད་ཅི་ནུས་སུ་བྱས་ཏེ་སྐྱོན་ཡོན་གོ་སོང་ན་དེ་བླང་དོར་གྱི་གནས་སུ་འགྲོ་བ་ཡིན། འགྲོ་དྲུག་གི་ཞིང་ཁམས་ནང་ནས་མཐོ་རིས་ལྟ་བུ་ཡིན་ན་ལྷ་དང་མི་ལ་སོགས་པའི་བདེ་སྐྱིད་ལོངས་སྤྱོད་ཡག་པོ་རེད་སོང་ནས་དེ་ལ་ཞེན་ཆགས་སྐྱེས་ནས་མཐོ་དམན་བྱེད་སོང་ན་འཁོར་བ་ནས་ཡར་མི་ཐར་བ་ཡིན། རིག་པའི་དངོས་པོ་ལ་སྐྱེ་འགག་གནས་གསུམ་དང་བྲལ་བ་ཞིག་ཡིན་ནའང་སྐྱེ་བ་དང་འགག་པ་འཛིན་ན་ལྟ་བ་ལོག་པར་འགྱུར་བ་ཡིན། མ་བཅོས་ཟང་ཀའི་ཤེས་པ་ནི་སྤང་གཉེན་གང་ཡང་མེད་པའི་ངང་ལ་སྐྱོང་ན་ཉམས་ལེན་གྱི་བོགས་འདོན་གྱི་རེད་དེ། དེ་ལྟ་བུ་མ་བྱས་པ་བཅོས་འགྱུར་མང་པོ་བྱས་ན་བློ་བྱས་ཀྱི་ལྟ་བ་ལ་ཞུགས་པ་ཡིན། རིག་པའི་དོན་ཚུལ་བཞིན་དུ་རྟོགས་སོང་ན་སྒྲིབ་པ་སྦྱང་རྒྱུ་དང་ལམ་བགྲོད་རྒྱུ་མེད་པའི་དོན་མི་རྟོགས་པ་ད་རུང༌། མ་འོངས་པ་འབྲས་བུ་འཐོབ་རྒྱུའི་རེ་དོགས་མང་པོ་ཡོད་ན་ཉམས་རྟོགས་ཀྱི་གེགས་སུ་འགྱུར་བ་ཡིན། འབྲས་བུ་སངས་རྒྱས་གོ་འཕང་རང་སེམས་བདེ་གཤེགས་སྙིང་པོ་ལ་ཡོད་པ་འདི་མི་ཤེས་པ་ལོགས་ཤིག་ནས་བསྒྲུབ་བྱ་དེ་ཉིད་འདོད་པ་དེ་འཁྲུལ་པ་ཡིན། ལྟ་དགོངས་མཐོན་པོ་རྫོགས་པ་ཆེན་པོ་ལ་སོགས་པའི་དོན་ཚུལ་བཞིན་དུ་མ་ཤེས་པ་རང་བཞིན་གྱི་ངོས་ནས་བློ་དམན་པའི་བྱིས་པ་ཐམས་ཅད་ཀྱིས་འཇིག་རྟེན་ཆོས་བརྒྱད་ཀྱི་བྱ་བ་སྒྲུབ་བསྡད་ན་གྲོང་པའི་ཆོས་ལ་སྦྱོར་ཏེ་འཁྲུལ་འགྲོ་བ་ཡིན། (192) ཆོས་སྒྲུབ་རྣམས་ལ་ངོ་ཚ་རྣམ་དྲུག་ནི། །བསྟན་པའི་སྒོར་ཞུགས་སྡིག་སྤྱོད་ངོ་རེ་ཚ། ། ཐ་སྙད་ཚིག་ཞེན་མི་སྒྲུབ་ངོ་རེ་ཚ། །སེམས་བསྐྱེད་ཁས་བླངས་བདག་འཛིན་ངོ་རེ་ཚ། ། ཆོས་དང་འཇིག་རྟེན་བསྲེ་བ་ངོ་རེ་ཚ། །ཆགས་སྡང་འཐབ་རྩོད་བྱེད་པ་ངོ་རེ་ཚ། ། ཆོས་དང་གང་ཟག་གཤེ་བ་ངོ་རེ་ཚ། །ངོ་ཚ་ཚུལ་བཞིན་སྤོང་བ་ཤིན་ཏུ་དཀོན། ། ཞེས་པ་སྟེ། དམ་པའི་ཆོས་སྒྲུབ་པའི་གང་ཟག་དེས་ཆོས་ཆོས་བཞིན་དུ་མ་སོང་ན་སངས་རྒྱས་དང་བྱང་ཆུབ་སེམས་དཔས་ཐུགས་ཁྲེལ་འགྲོ་དུས་ངོ་ཚ་བའི་གནས་རྣམ་པ་དྲུག་ཡོད། གང་རེད་ཟེར་ན། སོ་བྱང་སྔགས་གསུམ་གྱི་བསྟན་པའི་སྒོར་ཞུགས་ཏེ་སྡིག་པ་བྱས་ན་སངས་རྒྱས་ཀྱི་བསྟན་པའི་རྐང་འདྲེན། ལྷ་དང་མཁའ་འགྲོས་ཐུགས་ཁྲེལ་འགྲོ་བ་ཡིན་པས་སྡིག་པ་སྤྱོད་པ་ངོ་རེ་ཚ་བ་ཡིན། སྙིང་པོའི་དོན་རྩེ་གཅིག་ཏུ་མི་སྒྲུབ་པ་ཚིག་མཐའ་ཁོ་ན་ཞེན་ཏེ། ཐ་སྙད་ཚིག་ལ་ཞེན་ན་རང་དོན་སྙིང་པོ་སྒྲུབ་མི་ཤེས་པས་དེ་ངོ་ཚ་བ་ཡིན། བྱང་ཆུབ་མཆོག་ཏུ་སེམས་བསྐྱེད་པའི་སྡོམ་པ་ཁས་བླང་བཞིན་རང་དོན་ཁོ་ན་རྩེ་གཅིག་ཏུ་བྱས་ན་བདག་འཛིན་བློས་མ་བཏང་བ་ཡིན་པས་དེ་ངོ་ཚ་བ་ཡིན། ཆོས་དང་འཇིག་རྟེན་གཉིས་ལྷན་ཅིག་ཏུ་བསྲེ་ན་མེ་དང་ཆུ་གཉིས་ལྷན་ཅིག་ཏུ་བསྲེ་ན་གཅིག་མེད་པ་རེད་འགྲོ་རྒྱུ་མ་གཏོགས་སྡོད་ཀྱི་མ་རེད་དུས་དེ་ལྟ་བུ་ངོ་ཚ་བ་ཡིན། དུས་རྟག་ཏུ་ཆགས་སྡང་གི་སྒོ་ནས་འཐབ་རྩོད་བྱེད་པ་འདི་ཆོས་པ་གཅིག་དེ་ངོ་ཚ་བ་ཡིན། དེ་ནས་ཆོས་སྒྲུབ་པའི་གང་ཟག་ཡིན་ན་འདྲ། དམ་པའི་ཆོས་བྱེད་པ་དེ་ལ་སྐྱོན་མང་པོ་བརྗོད་ན་དེ་གཤེ་སྐུར་འདེབས་བྱེད་པ་ངོ་ཚ་བ་ཡིན་པས། ངོ་ཚ་ཚུལ་བཞིན་དུ་སྤོང་བ་དེང་སང་དཀོན་པོ་རེད། (193) ཡང་དག་དོན་གྱི་གདམས་པ་རྣམ་དྲུག་ནི། །འདུ་འཛི་བདུད་ལས་ཡིན་གྱིས་འཁྲི་བ་ཆོད། ། བསོད་ནམས་བར་ཆོད་ཡིན་གྱིས་དགའ་བྲོད་བོར། །ཆེ་གྲགས་བདུད་ལས་ཡིན་གྱིས་དམན་ས་ཟུངས། ། ཕྱོགས་འཛིན་རྟག་ཆད་ཡིན་གྱིས་དབྱིངས་གཅིག་དྲིལ། །གནད་མེད་སྡུག་སྒུར་ཡིན་གྱིས་གདམས་པ་ཚོལ། ། ཉམས་མེད་ཁ་ལྟ་ཡིན་གྱིས་རྒྱུད་དང་སྦྱོར། །དེ་ལྟར་བྱས་ན་ལེགས་པའི་ཡོན་ཏན་འགྲུབ། ། ཅེས་པ་སྟེ། ཡང་དག་པའི་ལམ་ཚུལ་བཞིན་དུ་བརྩོན་པའི་དོན་གྱི་གདམས་ངག་རྣམ་པ་དྲུག་ཡོད། གང་རེད་ཟེར་ན། རྣམ་གཡེང་དང་འདུ་འཛི་མི་མང་ལ་འདྲེས་པར་བྱས་པ་དེ་བདུད་ཀྱི་ལས་ཡིན་པའི་ཕྱིར་ན་དེ་ལ་འབྲེལ་བ་གཅོད་དེ་དེ་དང་དུ་མ་ལེན། ལོངས་སྤྱོད་འབྱོར་བ་ཆེ་བ་དང་ཐོབ་དང་གོ་ས་མཐོན་པོ་ཡོད་པ་གཟི་བྱིན་གྲུབ་པ་ལ་སོགས་པ་འཇིག་རྟེན་པ་རྣམས་ཀྱིས་བསོད་ནམས་ཆེན་པོ་རེད་ཟེར་སྟེ་དོན་དུ་རང་དེ་ལ་ཞེན་ཆགས་འབྱུང་ན་ཆོས་དེ་བློས་བཏང་བ་ཡིན་པས་དེ་ལ་དགའ་བྲོད་ཀྱི་བསམ་པ་སྤོངས། མི་བཙན་པོ་དང་དབང་ཡོད་བྱས་པ་ལ་སོགས་པ་དེ་ཐམས་ཅད་བདུད་ཀྱི་ལས་ཡིན་པས་དུས་རྟག་ཏུ་རང་དམའ་ས་ལ་བཟུང་སྟེ་དམན་པའི་ས་བཟུང་བ་གཅེས། རང་ཕྱོགས་དང་གཞན་ཕྱོགས་ཀྱི་ཕྱོགས་འཛིན་མང་པོ་བྱས་ན་དེ་རྟག་ཆད་ཀྱི་མཐའ་ལ་ལྷུང་གཡེང་འགྲོ་བ་ཡིན་པས་ན་ཆོས་ཉིད་ཀྱི་དབྱིངས་གཅིག་ཏུ་དྲིལ། ཉམས་ལེན་གྱི་གནད་མེད་པ་ཡུན་རིང་པོ་སྡོད་བསྡད་ན་སྡུག་སྒུར་ཡིན་པས་ཉམས་ལེན་གྱི་གནད་ཀྱི་གདམས་པ་ཚུལ་བཞིན་དུ་ཚོལ། དེ་ནས་ཁའི་ལྟ་བ་མ་བྱས་པར་དོན་གྱི་ལྟ་བ་རང་གི་རྒྱུད་ལ་ཡང་ནས་ཡང་དུ་སྦྱོར་དགོས་རྒྱུ་རེད་མ་གཏོགས་ཁ་ཚིག་གི་ལྟ་བ་དེ་ཕན་ཐོགས་མེད། དེ་ལྟར་བྱས་ན་ལེགས་པའི་ཡོན་ཏན་རང་ཤུགས་ཀྱིས་འགྲུབ་པ་ཡིན། (194) རན་པའི་ཚོད་ཟིན་དྲུག་གིས་གདམས་པ་ནི། །སྐྱེ་ཤི་བར་དོ་འདིར་འཁྱམས་གྲངས་མང་བས། ། ད་རེས་འགྱུར་མེད་བཙན་ས་བཟུང་རེ་རན། །སྡུག་བསྔལ་འཁྲུལ་འཁོར་འདིར་ཚུད་གྲངས་མང་བས། ། ད་རེས་བདེ་ཆེན་ས་ལ་འགྲོ་རེ་རན། །སྐྱེ་ཤིའི་ཕུང་པོ་འདོར་ལེན་གྲངས་མང་བས། ། ད་རེས་འགྱུར་མེད་ཆོས་སྐུ་ཐོབ་རེ་རན། །མ་རིག་མུན་ཁྲོད་འཐོམས་པ་གྲངས་མང་བས། ། ད་རེས་ཡེ་ཤེས་སྒྲོན་མེ་སྤོར་རེ་རན། །བདུད་བཞིའི་དམག་དཔུང་འདིས་བཅོམ་གྲངས་མང་བས། ། ད་རེས་འཁོར་བའི་གཡུལ་ངོ་བཟློག་རེ་རན། །འདོད་པའི་ཁོལ་པོ་འདི་བྱས་གྲངས་མང་བས། ། ད་རེས་གཏན་གྱི་སོ་ནམ་ཟིན་རེ་རན། །རན་པ་བས་ཀྱང་ཐལ་བར་གྱུར་འདི་སོམས། ། གསུངས་ནས་བཟུང་སྟེ། དེ་གང་རེད་ཟེར་ན། དམ་པའི་ཆོས་སྒྲུབ་པ་ལ་རང་གི་རྒྱུད་འདི་རང་གིས་ཚོད་ཟིན་དགོས་རྒྱུ་རེད། དེ་ཚོད་ཟིན་པའི་གདམས་ངག་ནི། ཁམས་གསུམ་འཁོར་བ་ན་འདི་སྐྱེ་ཤི་བར་དོ་ནས་འཁྱམས་པ་འདི་ཚེ་རབས་ཐོག་མེད་ནས་ད་ལྟ་ཡན་ཆད་དུ་སངས་རྒྱས་ལྟ་བུས་མཁྱེན་ན་མ་གཏོགས་གཞན་གྱིས་གྲངས་ཀ་རུ་བགྲང་དགོས་རུང་གྲངས་མེད་པ་ཡིན་པས། ད་ད་རེས་འདི་འགྱུར་བ་མེད་པའི་བཙན་ས་ཟིན་ཏེ་སྐྱེ་ཤིའི་སྡུག་བསྔལ་མྱོང་མི་དགོས་པ་ཞིག་གི་བཙན་ས་བཟུང་རེ་རན་པ་ཡིན། ཁམས་གསུམ་འཁོར་བའི་སྡུག་བསྔལ་གྱི་འཁྲུལ་འཁོར་འདི་ལ་དེ་སྔ་ཡན་ཆད་ཚུད་པ་ལ། དཔེར་ན་གྲོག་འབུར་ཁོ་ནའི་ལུས་སུ་སྐྱེས་ནས་དེའི་ཡན་ལག་མ་ཉམས་པ་ཡོད་ན་རིའི་རྒྱལ་པོ་རི་རབ་ལས་ཀྱང་མཐོ་སོང་བ་ལྟ་བུ་གྲངས་མང་བ་ཡིན་པས། ད་རེས་བདེ་བ་ཆེན་པོ་འཕོ་མེད་ཀྱི་ས་ལ་བཙན་ས་བཟུང་རེ་རན་པ་ཡིན། དེ་སྐྱེ་ཤིའི་ཕུང་པོ་འདི་ད་བར་དུ་གྲངས་མང་པོ་ཅན་ཞིག་ཡིན་པས་ད་རེས་སྐྱེ་ཤི་སྐྱེ་བ་སྤྲུལ་སྐུ། ཤི་བ་ཆོས་སྐུ། བར་དོ་ལོངས་སྐུ་རུ་གྲོལ་བ་འི་ཆོས་སྐུ་ཐོབ་པ་གྲངས་དགོས་པ་ཡིན། མ་རིག་པ་མུན་པའི་ནང་དུ་འཐོམས་ཏེ་བླང་དོར་མི་ཤེས་པ་གྲངས་ཤིན་ཏུ་མང་བ་ཡིན། ད་རེས་ཡེ་ཤེས་ཀྱི་སྒྲོན་མེ་རང་གི་རྒྱུད་ལ་རྩེ་གཅིག་ཏུ་སྤོར་བ་ཡིན། བདུད་བཞིའི་དམག་དཔུང་འདིའི་དབང་དུ་མ་སོང་བ་མེད་པ་ཡང་ནས་ཡང་དུ་བདུད་བཞིའི་དབང་དུ་གྱུར་བ་གྲངས་མང་བས་ན། ད་རེས་ཁམས་གསུམ་འཁོར་བའི་གཡུལ་ངོ་རྩེ་གཅིག་ཏུ་བཟློག་པ་ཡིན། འདོད་ཡོན་གྱི་གཡོག་པོ་འདི་བྱེད་པ་ལ་ངོམས་པ་གཏན་ནས་མེད་པས་ན་ད་རེས་འདོད་ཡོན་གྱི་གཡོག་པོ་མི་བྱེད་པ་གཏན་གྱི་སོ་ནམ་སྒྲུབ་རན་པ་ཡིན། རན་པ་ཡིས་མ་ཚད་ཏོག་ཙམ་འཕྱིས་སོང་རྒྱུ་ལྟ་བུ་རེད་དུས་དེ་ཚོ་ལ་བསམ་ནས་མྱུར་དུ་བསྒྲུབ་དགོས་པ་ཡིན། (195) འགྲོ་བ་དྲུག་གི་དོན་ལ་བརྟག་པ་ནི། །སྡུག་བསྔལ་རང་བཞིན་བདེ་བར་མ་ཤེས་ན། ། བདེ་བ་འདོད་པ་སྡུག་བསྔལ་ནད་དུ་ཆེ། །ཆགས་སྡང་རང་རིག་མཉམ་ཉིད་མ་ཤེས་ན། ། འདོར་ལེན་བྱེད་པ་སྤང་བླང་ནད་དུ་ཆེ། །རྐྱེན་ངན་རང་བཞིན་གྲོགས་སུ་མ་ཤེས་ན། ། ཐབས་ཤེས་གཞན་བརྟེན་འཆིང་བའི་གཟེབ་ཏུ་ཆེ། །ལྟས་ངན་རང་བཞིན་གཡང་དུ་མ་ལོན་ན། ། དངོས་གྲུབ་ཉིད་ཀྱང་བདུད་དང་གོལ་བར་འགྲོ། །རང་གི་སེམས་རྒྱུད་ཆོས་ཀྱིས་མ་བཏུལ་ན། ། ཚིག་ཚོགས་ཆེ་ཡང་ནེ་ཙོའི་འདོན་པར་འགྲོ། །དགེ་བ་གང་བྱེད་སེམས་བསྐྱེད་མི་ལྡན་ན། ། ཉན་རང་ཉིད་དམ་བསོད་ནམས་ཆ་མཐུན་འགྲོ། །དེ་བས་ཡང་དག་གནད་དུ་འགྲོ་བ་གཅེས། ། ཞེས་པ་ཆོས་གནད་དུ་འགྲོ་བ་རྣམ་པ་དྲུག་ཡོད་དགོས། གནད་དུ་འགྲོ་བ་གང་ཡིན་ཟེར་ན། ཁམས་གསུམ་འཁོར་བའི་སྡུག་བསྔལ་འདི་ཐམས་ཅད་སྙིང་རྗེའི་གསོས་འདེབས། སྡིག་སྒྲིབ་ཀྱི་ཕྱགས་མ་སྡུག་བསྔལ་དང་དུ་ལེན་དགོས། སྡུག་བསྔལ་འདི་བདེ་བ་ཡིན་པ་ཤེས་དགོས་མ་གཏོགས། ཟས་ནོར་ལོངས་སྤྱོད་ཀྱིས་སྐྱིད་པོ་གཏང་རྒྱུ་བདེ་བ་འཐོབ་རྒྱུ་མེད་པ་སྡུག་བསྔལ་གྱི་རྒྱུ་རུ་འགྲོ་བར་འགྱུར་བ་ཡིན། དགྲ་ལ་སྡང་སེམས་དང་གཉེན་ལ་ཆགས་པ་ཐམས་ཅད་མཉམ་པ་ཉིད་དུ་ཤེས་ཏེ་ཆགས་སྡང་གི་རྗེས་སུ་མ་འབྲངས་ནས་བཟུང་སྟེ། ཆགས་པ་དེ་ཉིད་དང་དུ་ལེན། སྡང་བ་དེ་ཉིད་དོར་བ་བྱས་པ་ལས་ཀ་མང་པོ་བསྒྲུབ་ན་བསྒྲུབ་རྒྱུ་མེད་པ་ཡིན། ན་ཚ་དང་གདོན་བགེགས་ལ་སོགས་པ་རྐྱེན་ངན་པ་འབྱུང་ན་ལམ་གྱི་གྲོགས་སུ་ཁྱེར་མི་ཤེས་ནས་བཟུང་སྟེ་ཐབས་ཤེས་གཞན་དུ་བརྟེན་པར་འགྱུར་ན། གནད་དུ་མི་འགྲོ་བ་འཆིང་བའི་གཟེབ་ཏུ་འགྱུར་བ་ཡིན། རང་ལ་ལྟས་ངན་པ་མི་འདོད་པ་འབྱུང་ན་དེ་ཆོས་སྒྲུབ་པའི་གཡང་ལ་བསམ་ནས་དང་དུ་མ་ལོན་ན་མཆོག་དང་ཐུན་མོང་གི་དངོས་གྲུབ་ཐོབ་ཀྱང་བར་ཆད་ཀྱི་བདུད་དུ་འགྲོ་བ་ཡིན། རང་གི་སེམས་ཉིད་འདི་ཆོས་དང་མཐུན་པའི་སྒོ་ནས་བཏུལ་མ་ཐུབ་ན་ཁ་ཡིས་ཚིག་མང་པོ་བཤད་ཆེ་ཡང་ནེ་ཙོས་མ་ནི་འདོན་པ་དང་འདྲ་དོན་དག་གང་ཡང་ཤེས་ཀྱི་མེད། དགེ་བ་གང་བྱེད་པ་ཐམས་ཅད་ལ་གཞན་ཕན་གྱི་སེམས་བསྐྱེད་བཟང་པོས་བཟུང་སྟེ་རྩིས་མ་ཟིན་ཉན་ཐོས་དང་རང་སངས་རྒྱས་ཀྱི་ལམ་ལ་ཤོར་སོང་ན་འབྲས་བུ་ཆུང་ཆུང་མ་གཏོགས་འོང་གི་མ་རེད། དེ་བསོད་ནམས་ཆ་མཐུན་ལྷ་མིའི་ལུས་ཐོབ་ནས་དགེ་བ་འདི་ཟད་ཚར་དུས་འཁོར་བ་འཁྱམ་རྒྱུ་རེད། དེ་བས་ན་ལམ་ཤེས་པ་ཐམས་ཅད་ཡང་དག་པའི་ལམ་གྱིས་འགྲོ་བ་གནད་དུ་ཆེ་བ་ཡིན། (196) ཆོས་བྱེད་རྣམས་ཀྱི་འོང་བའི་ཆོས་དྲུག་ནི། །དབེན་པ་བསྟེན་ན་དགེ་སྦྱོར་འཕེལ་བར་འོང༌། ། གཞན་ལ་བསྟོད་ན་ཤུགས་ཀྱིས་དད་པར་འོང༌། །རང་རྒྱུད་བཏུལ་ན་དགེ་བ་འཕེལ་བར་འོང༌། ། ནོར་བདུན་བསགས་ན་དབུལ་ཕོངས་སེལ་བར་འོང༌། །ཡོན་ཏན་སྤེལ་ན་རྒྱལ་བའི་གདུང་འཛིན་འོང༌། ། འགྲོ་དྲུག་བསྐྱངས་ན་རྒྱལ་སྲས་སྤྱོད་པར་འོང༌། །འོང་བ་བཞིན་དུ་མཛད་པའི་སྐྱེ་བོ་ཉུང༌། ། ཞེས་པ་སྟེ། ཆོས་བྱེད་པའི་གང་ཟག་རྣམས་ལ་འབད་མ་དགོས་པ་རང་ཤུགས་ཀྱིས་འོང་བའི་ཆོས་དྲུག་ཡོད། གང་རེད་ཟེར་ན། རི་ཁྲོད་དབེན་པའི་གནས་རྩེ་གཅིག་ཏུ་བསྟེན་ན་དགེ་སྦྱོར་རང་ཤུགས་ཀྱིས་འཕེལ་ཏེ་སྤྱོད་ལམ་ཐམས་ཅད་དགེ་བའི་ལམ་དུ་རང་ཤུགས་ཀྱིས་འགྲོ་བ་ཡིན། གཞན་ཕ་རོལ་པོ་སྐྱོན་ནས་མི་བརྗོད་པ་དག་སྣང་གི་སྒོ་ནས་བསྟོད་པ་གང་ཚུགས་ཚུགས་བྱས་ན་རང་ལ་ཐམས་ཅད་ཀྱིས་ཚུར་དད་པ་དང་ཡོན་ཏན་རང་ཤུགས་ཀྱིས་མཐོང་འོང་བ་ཡིན། རང་གི་སེམས་རྒྱུད་འདི་ཡག་པོ་ཞིག་བཏུལ་ཐུབ་ན་གཞན་གྱི་སེམས་རྒྱུད་བཏུལ་དགོས་རྒྱུ་མ་རེད། དགེ་བའི་ཉམས་དང་རྟོགས་པ་ཡོན་ཏན་ཐམས་ཅད་གོང་ནས་གོང་དུ་འཕེལ་བ་འོང༌། འཕགས་པའི་ནོར་བདུན་པོ་རང་གི་རྒྱུད་ལ་ཡང་ནས་ཡང་དུ་བསགས་སོང་ན་སྐྱེ་བ་ནས་ཚེ་རབས་ཐམས་ཅད་དུ་ཡོན་ཏན་གྱིས་དབུལ་གྱི་མ་རེད་དུས་དབུལ་ཕོངས་སེལ་བར་ངེས་པ་ཡིན། ཐོས་བསམ་སྒོམ་གསུམ་གྱི་ཡོན་ཏན་འདི་གོང་ནས་གོང་དུ་སྤེལ་ཐུབ་ན་སངས་རྒྱས་ཀྱི་རྒྱལ་ས་འདི་ཟིན་པར་འགྱུར་བ་དེ་བྱེད་པ་ཡིན། འགྲོ་དྲུག་གི་སེམས་ཅན་རྣམས་ཀྱི་སྡུག་བསྔལ་འདི་བསམ་དེ་ལ་ཡང་ནས་ཡང་དུ་སྙིང་རྗེ་བྱས་ན་རྒྱལ་སྲས་བྱང་ཆུབ་སེམས་པའི་སྤྱོད་པ་འདི་འབད་མེད་འོང་བ་ཡིན། དེ་འོང་བ་ངེས་པ་རེད་དེ་འོང་བ་བཞིན་དུ་བྱེད་མཁན་གྱི་སྐྱེ་བོ་ཤིན་ཏུ་ཉུང་ཉུང་རེད། (197) གལ་ཆེ་དྲུག་གིས་སྤྲོ་བ་བསྐྱེད་པ་ནི། །མོས་གུས་དད་པ་གཏིང་ནས་སྐྱེ་དཀའ་བས། ། བཅོས་ཤིང་བློས་བསྒྱུར་འབད་པ་གལ་རེ་ཆེ། །རྣམ་རྟོག་སྣ་ཚོགས་གྲོགས་སུ་འཆར་དཀའ་བས། ། ཅི་སྐྱེས་དྲན་པ་གྲོལ་བ་གལ་རེ་ཆེ། །སྣོད་བཅུད་སྣང་བ་ཞིང་ཁམས་འཆར་དཀའ་བས། ། སྒྱུ་མ་རྨི་ལམ་ཤེས་པ་གལ་རེ་ཆེ། །དགོངས་པ་རྟོགས་གྲོལ་དུས་མཉམ་འབྱུང་དཀའ་བས། ། ནན་ཏན་སྒོམ་པ་སྐྱེད་པ་གལ་རེ་ཆེ། །དངོས་སུ་གཞན་ལ་ཕན་པ་འབྱུང་དཀའ་བས། ། སྨོན་པ་སེམས་བསྐྱེད་བསླབ་པ་གལ་རེ་ཆེ། །ཆགས་ཞེན་འཛིན་པ་མེད་འདི་རབ་དཀའ་བས། ། བགས་ཀྱིས་འདོད་ཆུང་ཆོག་ཤེས་གལ་རེ་ཆེ། །དེ་དག་བསླབས་པས་མྱུར་དུ་མཆོག་ལ་རེག །ཅེས་པ་གལ་ཆེ་བ་རྣམ་པ་དྲུག་གིས་དམ་པའི་ཆོས་ལ་སྤྲོ་བ་སྐྱེ་དགོས། གང་རེད་ཟེར་ན། དང་པོ་ཉིད་ནས་མོས་གུས་དང་དད་པ་བཅོས་མ་མ་ཡིན་པ་རྒྱུད་ལ་སྐྱེ་དཀའ་བ་ཡིན་པས་ན། བླ་མའི་རྣམ་ཐར་དྲན། བླ་མའི་བཀའ་དྲིན་དྲན། ཅི་མཛད་ལེགས་པར་མཐོང་བས་བཅོས་ཤིང་ཡང་ནས་ཡང་དུ་བཅོས་མའི་མོས་གུས་འདི་ཡག་པོ་སྐྱེས་ན། བཅོས་མིན་གྱི་མོས་གུས་རང་ཤུགས་སྐྱེ་འོང་བ་ཡིན་བཅོས་མའི་མོས་གུས་གལ་ཆེ། བཟང་ངན་གྱི་རྣམ་རྟོག་ཐམས་ཅད་ཤར་གྲོལ་དུས་མཉམ་གྱི་གྲོགས་སུ་དང་པོའི་དུས་ནས་འཆར་དཀའ་བ་ཡིན་པའི་ཕྱིར་ན། དགེ་སྡིག་གི་རྣམ་རྟོག་ཅི་སྐྱེས་པ་ཐམས་ཅད་ཐོག་མར་རྣམ་རྟོག་ངོ་ཤེས། བར་དུ་རྣམ་རྟོག་གྲོལ། ཐ་མ་རྗེས་ཤེས་མེད་པའི་སྒོ་ནས་གལ་ཆེ་བ་ཡིན། སྣོད་བཅུད་ཐམས་ཅད་དག་པའི་ཞིང་ཁམས་འཆར་དཀའ་བ་ཡིན་པའི་ཕྱིར་ན་སྣོད་བཅུད་ཀྱི་སྣང་བ་བཟང་ངན་ཐམས་ཅད་བདེན་པ་གང་ཡང་གྲུབ་པ་མེད་པ་སྒྱུ་མ་དང་རྨི་ལམ་ལྟ་བུའི་རང་བཞིན་དུ་ཤེས་པ་གལ་ཆེ་བ་ཡིན། ཆོས་ཉིད་ཀྱི་དགོངས་པ་རྟོགས་པ་དང་རྒྱུད་ཉོན་མོངས་ནས་གྲོལ་བའི་རྟོགས་གྲོལ་གཅིག་ཆར་བའི་རིགས་ཅན་འདི་འབྱུང་དཀའ་བ་ཡིན་པས་ན། མི་ཚེ་ལ་ཚད་བཙུགས་ཏེ་ནན་ཏན་སྒོམ་པར་བྱེད་པ་གལ་ཆེ་བ་ཡིན། ད་ལྟ་དངོས་སུ་སེམས་ཅན་གཞན་དོན་བྱེད་པའི་ཕན་པ་རྒྱ་ཆེན་པོ་འབྱུང་བར་དཀའ་བ་ཡིན་པས་ན། སེམས་ཅན་ཐམས་ཅད་ཀྱི་དོན་ངས་བྱེད་སྙམ་པའི་སྨོན་པའི་སེམས་བསྐྱེད་པ་གཞན་ཕན་གྱི་བསམ་པ་འདི་ཡང་ནས་ཡང་དུ་བསྐྱེད་པ་གལ་ཆེ་བ་ཡིན། འཇིག་རྟེན་ཚེ་འདིའི་བྱ་བ་ཐམས་ཅད་ཆགས་ཞེན་འཛིན་པ་མེད་པ་འདི་འོང་དཀའ་བ་ཡིན་པས་ན་དུས་རྟག་ཏུ་འདོད་ཆུང་དང་ཆོག་ཤེས་བསྟེན་ཆགས་ཞེན་རང་ཤུགས་ཀྱིས་སྤོང་བ་གལ་ཆེ། དེ་ལྟར་གལ་ཆེ་བ་དྲུག་ལ་བསླབས་པས་མྱུར་དུ་བྱང་ཆུབ་མཆོག་གི་གོ་འཕང་རེག(198) །ཆོས་བྱེད་རུ་བརྒྱངས་བཅད་པ་རྣམ་དྲུག་ནི། །ཡར་གྱི་རུ་བརྒྱངས་ལྟ་བའི་གྲོས་ཐག་བཅད། ། མར་གྱི་རུ་བརྒྱངས་སྤྱོད་པའི་དུས་ཚོད་ཤེས། །ཕར་གྱི་རུ་བརྒྱངས་ཡུལ་སྣང་སྒྱུ་མར་ཤེས། ། ཚུར་གྱི་རུ་བརྒྱངས་གཟུང་འཛིན་ཞེན་པ་དོར། །ཕྱི་རུ་རུ་བརྒྱངས་ཐོས་བསམ་ཕྱོགས་མེད་བྱ། ། ནང་གི་རུ་བརྒྱངས་རང་རྒྱུད་དུག་ལྔ་འདུལ། །དེ་ལྟར་མཛད་ན་འཁོར་བའི་དམག་དཔུང་ལོག །ཅེས་པ་སྟེ། ཆོས་བྱེད་རྣམས་ཀྱི་རུ་བརྒྱངས་བཅད་པ་རྣམ་པ་དྲུག་དགོས། ཡར་གྱི་རུ་བརྒྱངས་ཟེར་ན་ལྟ་བ་མཐོ་དགོས་ཀྱི་རེད། དེ་ཕྱིར་ན་ལྟ་བ་མཐོན་པའི་སྟེང་ནས་ཡ་གྲོས་ཐག་གཅོད་དགོས། མར་གྱི་རུ་བརྒྱངས་ཞེས་པ་འདི། མར་སྤྱོད་པ་འདི་ཉིད་ལས་དང་པོ་པའི་སྤྱོད་པ་དང༌། ཉན་ཐོས་ཀྱི་སྤྱོད་པ། བྱང་ཆུབ་སེམས་དཔའི་སྤྱོད་པ་དེ་རྣམས་རང་གི་སྒོམ་མྱོང་མཐུན་པར་དམའ་ས་ནས་ཡར་ཚུགས་དགོས་པ་ཡིན། ཕར་གྱི་རུ་བརྒྱངས་ནི། ཕར་ཚོགས་དྲུག་གི་སྣང་བ་འདི་ཐམས་ཅད་བཟང་ངན་གང་ཤར་ནའང་སྒྱུ་མ་དང་རྨི་ལམ་ལྟ་བུ་ཤེས་དགོས་པ་ཡིན། ཚུར་གྱི་རུ་བརྒྱངས་ཟེར་དུས། རང་གི་སེམས་གཟུང་འཛིན་གྱི་ཞེན་པ་འདིས་འཆིང་བསྡད་ཀྱི་ཡོད་པས་གཟུང་འཛིན་གྱི་ཞེན་པ་ཕར་བློས་བཏང་ནས་ཐག་རིང་པོ་ལ་བསྐྱུར་བཞག་ན་རང་ཤུགས་ཀྱིས་གྲོལ་འོང་བ་ཡིན། ཕྱི་ཟེར་དུས་ཕྱི་ནང་གི་གྲུབ་མཐའ་འཛིན་པ་དང༌། དེའི་ལོག་རྟོག་གཅོད་པའི་ཚུལ་སོགས་ལ་ཐོས་བསམ་ཕྱོགས་མེད་དུ་བསྟེན་ན་ཤེས་བྱའི་གནས་ཐམས་ཅད་ལ་མ་རྨོངས་པ་གོང་འཕེལ་དུ་འགྲོ་བ་ཡིན་པས་དེ་བྱེད། ནང་གི་རུ་བརྒྱངས་དུས་རང་གི་རྒྱུད་ལ་ཉོན་མོངས་པ་དུག་ལྔ་པོ་འདི་ཉིད་གཉེན་པོ་གང་བསྟེན་ཐུབ་ཐུབ་སྒོ་ནས་འདུལ་སོང་ན་ཁམས་གསུམ་འཁོར་བའི་དམག་དཔུང་བཟློག་འགྲོ་བ་ཡིན། (199) ཉོན་མོངས་རེ་བ་ངན་པའི་ཆོས་དྲུག་ནི། །རང་རྒྱུད་མ་བཏུལ་གཞན་རྒྱུད་ཐུལ་དུ་རེ། ། གོ་ཡུལ་རྟོགས་པས་གནས་ལུགས་ཤེས་སུ་རེ། །དམིགས་བཅས་བསྒོམས་པས་ཉོན་མོངས་འདག་ཏུ་རེ། ། ཕྱོགས་འཛིན་ཆོས་ཀྱིས་ཐར་ལམ་བགྲོད་དུ་རེ། །དགེ་བ་མ་བསྒྲུབས་མཐོ་རིས་ཐོབ་ཏུ་རེ། ། སྡིག་པ་མ་སྤངས་ངན་འགྲོར་མི་ལྟུང་རེ། །རེ་བའི་མི་ལ་དགོས་པ་བསླུས་པར་མཆི། ། ཞེས་པ་ཉོན་མོངས་པའི་དབང་དུ་སོང་ན་རེ་བ་ཡོད་ནའང་དེ་ཚུལ་བཞིན་དུ་མི་འགྲུབ་པ་ཡིན། གང་ཡིན་ཟེར་ན། དང་པོ་རང་གི་རྒྱུད་ཆོས་ཀྱིས་མ་འདུལ་ན་གཞན་སེམས་ཅན་རྒྱུད་གདུལ་དགོས་བསམ་ན་འདུལ་ཐུབ་ཀྱི་མ་རེད། གནས་ལུགས་ཀྱི་རྟོགས་པ་ཚུལ་བཞིན་དུ་རྒྱུད་ལ་མ་སྐྱེས་ནས་བཟུང་སྟེ་ཚིག་གི་གོ་བ་ཙམ་ཞིག་རྟོགས་པ་ཡང་དག་པ་རེད་རྒྱུ་མ་རེད་དུས་དེ་རེད། དམིགས་བཅས་ཀྱི་སྒོམ་པ་མང་པོ་ཞིག་རྒྱུད་ལ་སྐྱེས་ནའང་ཉོན་མོངས་ཀྱི་གཉེན་པོ་འགྲོ་དཀའ་རེད་དུས་གཉིས་མེད་ཀྱི་ཡེ་ཤེས་ཀྱིས་འདུལ་དགོས། རང་ཕྱོགས་གཞན་ཕྱོགས་ཀྱི་ཕྱོགས་འཛིན་མང་པོ་དབྱེ་ན་ཆོས་ཀྱི་ཐར་ལམ་བར་ཆད་ལ་འགྲོ་བ་ཡིན་པས་ན་ཕྱོགས་འཛིན་མེད་པ་གལ་ཆེ། དགེ་བ་མ་བསྒྲུབས་པ་རང་སྐྱེ་བ་ཕྱི་མ་མཐོ་རིས་ལྷ་དང་མིའི་ལུས་རྟེན་ཐོབ་དགོས་ནའང་ཐོབ་སྲིད་ཀྱི་མ་རེད་དུས་རྒྱུ་ས་བོན་མེད་པ་རེད། སྡིག་པ་མ་སྤངས་བཞིན་དུ་ངན་འགྲོ་འགྲོ་ཡི་མ་རེད་བསམ་ན་དེ་གཏན་ནས་འོང་གི་མ་རེད། དེ་ཕྱིར་ན་རེ་བའི་མི་རེ་བ་འབྱུང་བྱེད་ཀྱི་རྒྱུ་འདི་སྒྲུབ་མ་ཤེས་དུས་རང་མགོ་རང་གིས་བསླུས་ཏེ་བསམ་རྒྱུ་དང་ལག་ཏུ་ལེན་རྒྱུ་གཉིས་ཕྱིན་ཅི་ལོག་ཏུ་གྱུར་བས་བསླུས་པར་མཆི་པ་ཡིན། (200) མ་ཚོར་དྲན་པ་སྟོར་བའི་ཆོས་དྲུག་ནི། །མི་ཚེ་ཉོན་མོངས་དུག་ལྔས་འདའ་བྱས་ནས། ། ངན་སོང་འགྲོ་བ་མ་ཚོར་དྲན་པ་སྟོར། །ཁྱིམ་ཐབ་བུ་ཚས་འབྲེལ་བའི་སྒྲོག་ཞུགས་ནས། ། སྡུག་བསྔལ་མཚོར་བྱིང་མ་ཚོར་དྲན་པ་སྟོར། །དགྲ་གཉེན་རིས་བཅད་ཆགས་སྡང་འདའ་བྱས་ནས། ། མར་འགྲོའི་ལས་སོང་མ་ཚོར་དྲན་པ་སྟོར། །སྒོ་གསུམ་བྱ་བྱེད་གང་ཡང་མ་སྤངས་པར། ། སེམས་ཉིད་གནས་སུ་རེ་བས་དྲན་པ་སྟོར། །ཚེ་འདིའི་འཇིག་རྟེན་བྱ་བ་མ་སྤངས་པར། ། ཐར་ལམ་སྙོགས་སུ་རེ་བ་དྲན་པ་སྟོར། །སྟོང་ལྟའི་ཚིག་ལ་ཞེན་ནས་རྩོལ་བ་སྟོར། ། ཉམས་རྟོགས་དྲོད་རྟགས་རེ་བས་དྲན་པ་སྟོར། །མ་ཚོར་དྲན་པ་སྟོར་བའི་མི་རེ་མང༌། ། གསུངས་དུས་རང་གི་རྒྱུད་ཚོད་འདི་རང་གིས་ཚུལ་བཞིན་དུ་ཉམས་སུ་མ་ལོན་ནས་བཟུང་རང་གི་སྐྱོན་དང་ཡོན་ཏན་མ་ཚོར། དེ་མ་ཚོར་བའི་སྐྱོན་དྲུག་ཡོད་དེ། གང་རེད་ཟེར་ན། མི་ཚེ་ཉོན་མོངས་པའི་དབང་དུ་སོང་སྟེ་ཉོན་མོངས་ཀྱི་གཞན་དབང་དུ་འགྲོ་བསྡད་ན་ངན་སོང་དུ་མི་འགྲོ་བའི་ཐབས་ཡོད་རྒྱུ་མ་རེད། ངན་སོང་གི་རྒྱུ་མང་པོ་བསྒྲུབས་ཚར་གྱི་རེད། ངན་སོང་གི་རྒྱུ་སྡིག་པ་སྤང་མི་ཤེས་པས་དྲན་པ་སྟོར་སོང་བ་ཡིན། ཁྱིམ་ཐབ་དང་བུ་ཚས་འབྲེལ་བ་མང་པོའི་སྒྲོག་ཏུ་ཚུད་ན་དེ་ཁྱིམ་ཐབ་བུ་ཚ་རྣམས་ལ་ཁ་ཟས་ལྟོ་གོས་ཀྱི་དོན་དག་གཡོག་རྒྱུག་པ་མ་གཏོགས། དེས་ཁམས་གསུམ་འཁོར་བའི་སྡུག་བསྔལ་གྱི་རྒྱ་མཚོ་ལ་ཡང་ནས་ཡང་དུ་བྱིང་འགྲོ་རེད། དེ་མ་ཚོར་བ་སྟོར་བ་དེ་རང་གི་སྐྱོན་ཡིན། དགྲ་གཉེན་རིས་སུ་བཅད་པའི་ཆགས་སྡང་ཡང་ནས་ཡང་དུ་འདའ་བྱས་ན་མ་ངན་སོང་འགྲོ་བྱེད་མ་གཏོགས། ཡ་ཐར་པའི་ལམ་འདི་གཏན་ནས་ཤེས་ཀྱི་མ་རེད་དུས་ངན་སོང་འགྲོ་བའི་རྒྱུ་གསོག་པ་མ་སད་པ་སྟོར། སྒོ་ལུས་ངག་ཡིད་གསུམ་གྱི་བྱ་བྱེད་ཐམས་ཅད་ཅམ་གྱིས་བསྐྱུར་ཏེ་སེམས་ཉིད་གཉུག་མའི་གནས་ལུགས་ཚུལ་བཞིན་དུ་རྟོགས་ན་ཉམས་དང་རྟོགས་པ་འོང་གི་རེད་དེ། སྒོ་གསུམ་གྱི་བྱ་བྱེད་མང་པོས་གཉུག་མའི་གནས་ལུགས་བརླག་སོང་བ་འདི་མ་ཤེས་པ་ཡིན། འཇིག་རྟེན་ཚེ་འདིའི་ཆོས་བརྒྱད་ཀྱི་བྱ་བ་མང་པོ་སྒྲུབ་དགོས་པ་དེ་མ་སྤངས་པ་ཐར་པའི་གོ་འཕང་ཐོབ་སྙོགས་སུ་རེ་བ་འདི་རྒྱུ་མེད་པའི་འབྲས་བུ་ཡིན་པས་དེ་ཡིན། ལས་རྒྱུ་འབྲས་ལ་སོགས་པ་གང་ལའང་ཞེན་ཆགས་མེད་པ་མི་ཚོར་བ་རང་གི་ལྟ་བ་རྟོགས་པ་ཡིན་ཀྱང་སྟོང་ལྟའི་ཚིག་ཙམ་ལ་ཞེན་ན་སྟོར་བ་ཡིན། ཉམས་དང་རྟོགས་པ་ཆེན་པོ་ཞིག་རྒྱུད་ལ་སྐྱེ་འོང་བསམ་རྒྱུའི་གྲུབ་རྟགས་རེ་བ་དེ་དྲན་པ་སྟོར་སོང་བ་ཡིན། དེ་རང་གི་སྐྱོན་དེ་མ་ཚོར་བཞིན་དུ་དྲན་པ་བརླག་སོང་ན་ཆོས་ལས་འགལ་བ་ཡིན་པས་ན་དེ་སྐྱོན་དུ་འོང་བ་ཡིན། (201) བདག་གཞན་ཐུན་མོང་དགོས་པའི་ཆོས་དྲུག་ནི། །འཁོར་བའི་སྡུག་བསྔལ་བསམ་སྟེ་ཆོས་ལ་བསྐུལ། ། དད་གུས་རྒྱུན་དུ་བསྒོམས་ཏེ་རང་རྒྱུད་འདུལ། །གསོ་སྦྱོང་འབད་པས་རང་གཞན་སྒྲིབ་པ་སྦྱང༌། ། སེམས་བསྐྱེད་བཟང་པོས་རང་གཞན་དོན་གཉིས་འགྲུབ། །སྨིན་གྲོལ་ལྡན་པས་རང་གཞན་དགེ་ལ་སྦྱར། ། ཉམས་ལེན་བརྩོན་པས་རང་གཞན་འཁྲུལ་པ་གཞོམ། ། ཞེས་པ་སྟེ། བདག་གཞན་ཐུན་མོང་དུ་དགོས་པའི་ཆོས་དྲུག་ཡོད་དེ། གང་རེད་ཟེར་ན། འཁོར་བའི་སྡུག་བསྔལ་ལ་བསམ་སྟེ་དེའི་ནང་ལ་རང་ཉིད་བྱིང་ཡོད་པའི་སྐྱོན་ཤེས་ནས་དམ་པའི་ཆོས་ལ་བསྐུལ་ཇི་ཐུབ་བྱེད། དུས་རྒྱུན་དུ་དད་གུས་རྒྱུད་ལ་བསྒོམས་ཏེ་དད་པ་དང་གུས་པའི་སྒོ་ནས་རང་གི་རྒྱུད་གྱོང་པོ་འདི་ཉིད་ཐར་པའི་ལམ་ལ་ཅི་ནུས་སུ་བསྐུལ། དགེ་བ་གསོ་ཞིང་སྡིག་པ་སྦྱོང་བའི་ཐབས་ལ་འབད་དེ་རང་གཞན་ཐམས་ཅད་ཀྱི་སྒྲིབ་པ་སྦྱོང་དགོས་པ་ཡིན། གཞན་ཕན་སེམས་བསྐྱེད་ཀྱི་བསམ་པ་བཟང་པོ་རྒྱུད་ལ་སྐྱེ་ན་རང་གཞན་གྱི་དོན་གཉིས་འབད་མེད་དུ་འགྲུབ་པར་འགྱུར་བ་ཡིན། སྨིན་བྱེད་ཀྱི་དབང་དང༌། གྲོལ་བྱེད་ཀྱི་གདམས་ངག་རང་གི་རྒྱུད་ལ་ཡོད་ནས་བཟུང་སྟེ་རང་གཞན་ཐམས་ཅད་དགེ་བའི་ལམ་ལ་རང་ཤུགས་ཀྱིས་སྦྱོར་འགྲོ་བ་ཡིན། ཆོས་ཉམས་ལེན་ལ་རྩེ་གཅིག་ཏུ་བརྩོན་ན་རང་གཞན་གྱི་འཁྲུལ་པ་འདི་རང་ཤུགས་ཀྱིས་གཞོམ་འོང་བ་ཡིན་པས་འདི་གལ་ཆེ་བ་ཡིན། (202) གཅེས་པའི་གནད་དྲུག་ལེགས་པར་བསྟན་པ་ནི། །འདི་ཕྱིའི་འདུན་གྲོས་ངན་པར་མ་སོང་གཅེས། ། ཐ་མལ་རྣམས་དང་སྤྱོད་ལམ་མ་འདྲེས་གཅེས། །སྔོན་ལས་རགས་པས་རྒྱུ་འབྲས་ཞིབ་མོ་གཅེས། ། ཤེས་རབ་སྙིང་རྗེ་ཟུང་དུ་འབྲེལ་བ་གཅེས། །ཐབས་ཀྱི་འདོད་ཡོན་ལམ་དུ་སློང་བ་གཅེས། ། དབྱེར་མེད་རྟོགས་པས་བཙན་ས་འཛིན་པ་གཅེས། །འདི་དང་སུ་ལྡན་རྣལ་འབྱོར་ཡང་རབ་ཡིན། ། དམ་པའི་ཆོས་རྣམ་གྲངས་མང་པོ་ཡོད་རྒྱུ་རེད། དེའི་ནང་ནས་གཅེས་པ་གཟུང་དགོས་རྒྱུ་གནད་དྲུག་ཡོད། གང་རེད་ཟེར་ན། ཚེ་འདི་དང་ཕྱི་མ་གཉིས་ཀའི་འདུན་གྲོས་འདི་དམ་པའི་ཆོས་མ་གཏོགས་སྡིག་པ་མི་དགེ་བ་ངན་པའི་ནང་དུ་བསམ་བློ་མ་འཁོར་བ་ཞིག་གནད་ཆེ་བ་ཡིན། འཇིག་རྟེན་ཐ་མལ་པ་རྣམས་དང་སྡིག་པ་སྤྱོད་པའི་གང་ཟག་རྣམས་དང་སྤྱོད་ལམ་ཕན་ཚུན་མ་འདྲེས་པ་ཆོས་བཞིན་སྤྱོད་པ་གལ་ཆེ་བ་ཡིན། བདེ་སྡུག་གང་ཞིག་བྱུང་བ་སྐྱེ་བ་སྔོན་གྱི་ལས་ལ་རག་ལས་པ་ཡིན་པའི་ཕྱིར་ན། ད་ལྟ་ཉིད་ནས་ལས་རྒྱུ་འབྲས་ལ་ཡིད་ཆེས་ཟབ་པོ་བྱེད་དེ་དགེ་སྒྲུབ་སྡིག་སྤོང་བྱེད་པ་གནད་ཆེ་བ་ཡིན། ཤེས་རབ་སྙིང་རྗེ་ཟུང་དུ་འཇུག་ན་ཐེག་པ་ཆེན་པོའི་ལམ་ཐུན་མོང་མ་ཡིན་པ་ཡིན་པས་དེ་ཟུང་འཇུག་རྒྱུད་ལ་བསྟེན་པ་གཅེས། གསང་སྔགས་རྡོ་རྗེ་ཐེག་པའི་ཐབས་ལ་མཁས་པའི་སྒོ་ནས་འདོད་ཡོན་གྱིས་བསླུས་མ་སོང་བ་གྲོགས་སུ་འཁྱེར་བ་གཅེས་པ་ཡིན། སྣང་སྟོང་ཟུང་འཇུག་ཐབས་ཤེས་ཟུང་འཇུག་དབྱེར་མེད་དུ་རྟོགས་པས་དེ་བཙན་ས་ཟིན་པ་འགྱུར་བ་ཡིན། དེ་གཅེས་པ་དྲུག་དང་ལྡན་པའི་གང་ཟག་འདི་རྣལ་འབྱོར་ཡང་དག་ཡིན། (203) ཡེངས་མེད་ལམ་དུ་བསླང་བའི་ཆོས་དྲུག་ནི། །དང་པོའི་ལས་ཅན་འདུ་བྱེད་མ་ཡེངས་བྱ། ། མཉམ་རྗེས་སློབ་རྣམས་ཆོས་ཉིད་མ་ཡེངས་བྱ། །གོམས་པས་དྲན་སྣང་ཡེ་ཤེས་མ་ཡེངས་བྱ། ། ཀློང་གྱུར་དུས་སུ་ཡེང་མེད་ཡེང་མཁན་མེད། །བརྟན་པ་མཐར་ཕྱིན་ཡེང་ཡུལ་ཆོས་ཉིད་ངེས། ། ཆོས་ཟད་དུས་ན་མཚོན་བརྗོད་ཡུལ་ལས་འདས། །དེ་འདྲའི་ཚད་དུ་སྐྱོལ་བར་མཛད་པར་ཞུ། ། ཞེས་པ་སྟེ། དུས་རྒྱུན་དུ་ཡེངས་མེད་ལམ་དུ་བསླང་བ་ལ་དྲན་པ་རྣམ་པ་དྲུག་ཡོད། གང་རེད་ཟེར་ན། ལས་དང་པོ་པའི་དུས་སུ་རང་གི་སེམས་འདི་དྲན་པས་བྱ་ར་བཏང་ནས་དགེ་བ་བསྒྲུབ་དགོས། སྡིག་པ་སྤོང་དགོས་དུས་སྐབས་འདུ་བྱེད་ཀྱི་དྲན་པ་འདི་རྩེ་གཅིག་ཏུ་བསྟེན་ན་དགའ་བ་ཡིན། མཉམ་གཞག་དང་རྗེས་ཐོབ་རྩེ་གཅིག་ཏུ་བསྲེ་བར་འདོད་པའི་གང་ཟག་ཐམས་ཅད་སེམས་ཀྱི་ཆོས་ཉིད་ལ་ནམ་བལྟས་ན་རིག་པ་མ་བཅོས་པའི་ངོ་བོ་དེ་ངོས་བཟུང་ལ་ཆོས་ཉིད་ཀྱི་དྲན་པ་འདི་ཤིན་ཏུ་གལ་ཆེ་བ་ཡིན། མཉམ་རྗེས་དབྱེར་མེད་པ་ལྟ་བུ་གོམས་འོང་བ་ཡིན་ན་དེ་དྲན་པའི་སྣང་བ་ཐམས་ཅད་ཡེ་ཤེས་སུ་ཤར་བ་ཅན་ཞིག་གལ་ཆེ་བ་ཡིན། ཆོས་ཉིད་ཀྱི་ཀློང་དུ་གྱུར་པའི་ཚེ་ན་ཡེང་མེད་དང་ཡེང་མཁན་གཉིས་ཀ་མེད་པ་དུས་རྟག་ཏུ་སྣང་སྤྱོད་ཡེ་ཤེས་ཀྱི་རོལ་བ་གལ་ཆེ་བ་ཡིན། བརྟན་པ་ཐོབ་པའི་གང་ཟག་ཡིན་ན་དེ་འདོད་ཡོན་དྲུག་གི་གཡེང་བ་ག་ཚོད་ཆེ་ནའང་ཡེ་ཤེས་ཀྱི་གསོས་འདེབས་མ་གཏོགས་སླུ་ཐུབ་ཀྱི་མ་རེད་དུས་ཆོས་ཉིད་ཀྱི་ངོ་བོ་ཡིན། དྲན་པའི་ཆོས་ཟད་སོང་ན་མཚོན་བརྗོད་ཀྱི་ཡུལ་ལས་འདས་པ་ཡིན་པས་དེ་འདྲ་བའི་ལམ་ཚད་དུ་སྐྱོལ་ན་རྫོགས་པ་ཆེན་པོའི་ཉམས་རྟོགས་མཐར་ཕྱིན་པས་དེ་ཉིད་གལ་ཆེ་བ་ཡིན། (204) ནོར་ར་རེ་གཉིས་བརྟག་པའི་ཆོས་དྲུག་ནི། །མོས་ཤིང་སྐྱོ་བས་ཤེས་པ་མ་བདེ་དང༌། ། རྐྱེན་ངན་དབང་གིས་མི་དགའ་ནོར་ར་རེ། །ཚད་མེད་མོས་གུས་གཏིང་ནས་སྐྱེས་པ་དང༌། ། བཅོས་མའི་དད་པ་ཁ་ནས་སྐྱེས་པ་ནི། །ཡུད་ཙམ་བལྟས་ན་ཕན་ཚུན་ནོར་ར་རེ། ། གཉེན་བཤེས་སྣང་སེམས་འཁྲི་ཐག་ཆོད་པ་དང༌། །བརྩེ་མེད་སེམས་ཐག་རིང་བ་ནོར་ར་རེ། ། ཡི་དམ་དངོས་གྲུབ་མཆོག་རབ་སྟེར་བ་དང༌། །བདུད་ཀྱི་བར་ཆད་ཆོ་འཕྲུལ་ནོར་ར་རེ། ། ཐུགས་རྗེས་མ་ལུས་འགྲོ་བ་འདྲེན་པ་དང༌། །ཆོས་བརྒྱད་གཞན་དོན་གཟུགས་བརྙན་ནོར་ར་རེ། ། འོད་གསལ་ཆོས་ཉིད་ངང་ལ་འབྱམས་པ་དང༌། །སྟོང་པ་ཧད་པོར་ཤོར་བ་ནོར་ར་རེ། ། གསུངས་དུས་ནོར་འཁྲུལ་བྱས་པ་དེ་སྐྱོན་དྲུག་ཡོད། གང་རེད་ཟེར་ན། བླ་མ་ལ་ཡིད་ཆེས་ཀྱིས་མོས་ཤིང་རང་གི་སྐྱོན་ཐམས་ཅད་དོར་ནས་སྐྱོ་བས་ཤེས་པ་མ་བདེ་བ་སྐྱེས་པ་དང་ནི། ཡང་ན་ཚ་གདོན་བགེགས་དབང་གིས་ཤེས་པ་སོ་ན་མི་གཏད་པ་རྐྱེན་ངན་པས་སྦུབས་སུ་དོག་པོ་འོང་བ་དེ་གཉིས་ཞིབ་ཏུ་མ་བརྟགས་ན་རྣམ་པ་འདྲ་བ་ཡོད་པས་ན་ནོར་འོང༌། བླ་མ་ལ་མོས་གུས་ཚད་མེད་པ་གཏིང་ནས་སྐྱེས་ཏེ་བསམ་རྒྱུ་བླ་མ་ལས་མེད་པ་བློ་སྣ་བླ་མས་འཕྲོག་པ་ཞིག་འགྱུར་བ་དང༌། བཅོས་མའི་སྒོ་ནས་ཁ་གསག་མཁས་པའི་སྒོ་ནས་དད་པ་ཡོད་མདོག་མདོག་བྱེད་པ་དེ་གཉིས་ནོར། ཡུད་ཙམ་བལྟས་ན་ཕན་ཚུན་འདྲ་བ་ཞིག་ཡོད་པས་དེ་ནོར་འགྲོ་བ་ཡིན། གཉེན་བཤེས་ཀྱི་སྣང་སེམས་འདི་ལ་འཁྲི་ཐག་རྩེ་གཅིག་ཏུ་ཆོད་པ་དང༌། དེ་ནས་རང་ལ་བརྩེ་བ་མེད་པའི་སེམས་ཐག་རིང་བ་དེ་གཉིས་ནོར་འོང་བ་ཡིན། ཡི་དམ་བསྟེན་ན་མཆོག་གི་དངོས་གྲུབ་མངོན་སུམ་དུ་སྟེར་བ་དང༌། བདུད་ཀྱི་བར་ཆད་ཀྱི་སྒོ་ནས་འགྲོ་དོན་རྒྱས་པ། ལུང་བསྟན་ཡོད་པ་དེ་འདྲ་འོང་ན་དེ་གཉིས་ནོར་ར་རེ་བ་ཡིན། ཐུགས་དམིགས་པ་མེད་པའི་སྙིང་རྗེ་ཆེན་པོས་མ་ལུས་འགྲོ་བ་ཐམས་ཅད་མཐོང་ཐོས་དྲན་རེག་གྲོལ་ནུས་པ་དང༌། འཇིག་རྟེན་ཆོས་བརྒྱད་ཀྱི་བྱ་བས་གཞན་དོན་གྲུབ་པ་གཉིས་ནོར་ར་རེ། འོད་གསལ་ཆོས་ཉིད་ཀྱི་ངང་ལ་དུས་རྟག་ཏུ་འབྱམས་ཏེ་ཡེངས་འཁྲུལ་མེད་པ་དང་རྒྱུ་འབྲས་ཆད་ལྟའི་སྟོང་ལྟ་ཧད་པོ་གཉིས་ནོར་བ་ཡིན། (205) དེ་དག་རང་བཞིན་བརྟག་པའི་ཆོས་དྲུག་ནི། །སྐྱོ་བས་མ་བདེ་ཡུལ་མཆོག་ཕྲད་ན་སངས། ། རྐྱེན་ངན་གང་ལ་དགའ་བ་མེད་པའོ། །གཏིང་ནས་མོས་གུས་ལུས་སེམས་འགྱུར་བ་སྟེ། ཁ་ནས་དད་པ་དབང་པོ་མདངས་མི་འགྱུར། །འཁྲི་བ་ཆོད་པས་ཅི་ཀྱང་དགོས་མེད་ཤེས། ། སེམས་ཐག་རིང་བ་གནས་སྐབས་བྱེ་བྲག་འོང༌། །དངོས་གྲུབ་མཆོག་སྟེར་ཉམས་དགའ་བྱིན་འཐིབས་ལ། ། བདུད་ཀྱི་བར་ཆད་སྐྱི་ཟིང་ཤེས་པ་འཚུབ། །འགྲོ་བ་འདྲེན་པ་རང་འདོད་འཁྲིས་མེད་ལ། ། ཆོས་བརྒྱད་གཞན་ཕན་རང་འདོད་རྙེད་བཀུར་འདོད། །ཆོས་ཉིད་ངང་འབྱམས་དབང་པོ་དྭངས་ཤིང་གསལ། ། སྟོང་པ་ཧད་པོ་མུན་འཐོམས་ལྟ་བུ་སྟེ། །དེ་ཕྱིར་མ་ནོར་བྱེ་བྲག་ཤེས་པ་གཅེས། ། ཞེས་པ་སྟེ། སྔ་མ་དེ་ནོར་ས་དྲུག་གི་རྣམ་པ་བསྟན་པ་དེ་ལ་དེའི་སྟེང་ནས་བརྟག་པ་བྱེད་པ་ནི། ཁམས་གསུམ་འཁོར་བའི་སྡུག་བསྔལ་གྱི་བྱ་བ་མཐོང་དུས་སེམས་མ་བདེ་བ་ཡོད་ན། ཡུལ་མཆོག་ཏུ་གྱུར་པ་བླ་མ་དང་གདམས་ངག་ལྟ་བུ་དང་ཕྲད་ན་དེ་སྐྱོ་བ་འདི་བསལ་འགྲོ་བ་ཡིན། རྐྱེན་ངན་པ་ན་ཚ་གདོན་བགེགས་གང་འབྱུང་ན་དེ་ལ་སེམས་དགའ་བ་མེད་པ་ཡིན། གཏིང་ནས་མོས་གུས་སྐྱེས་ལུས་སེམས་སྐྱིད་པ་དང༌། བླ་མ་ལ་ཁ་འབྱམས་ཚིག་གིས་ཁ་གསག་ལ་སོགས་པའི་སྒོ་ནས་ཁ་ནས་དད་པ་བྱེད་པ་འདི། གཏིང་ནས་མོས་གུས་འབྱུང་ན་ལུས་བ་སྤུ་ལྡང༌། མིག་ནས་མཆི་མ་འཁྲུག་མདངས་འགྱུར་འོང་བ་ཡིན། ཁའི་དད་པ་འདི་ཉིད་ལྟར་སྣང་ཡོད་ཡོད་ཙམ་མ་གཏོགས་དེ་ཙམ་མི་འོང༌། རྩད་ནས་འཁྲི་བ་ཆོད་པ་དེ་ལ་ཟས་ནོར་ལོངས་སྤྱོད་ལ་སོགས་པ་ཅི་ཡོད་ན་དགོས་མེད་དུ་ཤེས་པ་དང༌། སེམས་ཐག་རིང་བས་འཇིག་རྟེན་ཚེ་འདིའི་བྱ་བ་ཐག་རིང་པོ་ཞིག་ལ་བྱས་བཞག་ན་དུས་དང་གནས་སྐབས་ཤིག་ཞེན་པ་མེད་པ་འོང༌། མཆོག་གི་དངོས་གྲུབ་མྱོང་དུས་རྒྱུད་ལ་སྐྱེ་འོང་ན་ས་ལམ་གྱི་ཡོན་ཏན་རྒྱུད་ལ་སྐྱེས། མངོན་ཤེས་དང་ཏིང་ངེ་འཛིན་གྱིས་ཉམས་དགའ་བ་དང་བྱིན་འབེབས་པ་འོང་བ་ཡིན། བདུད་ཀྱི་བར་ཆད་ཡིན་ན་རང་བཞིན་དུ་སྐྱི་ཟིང་ཟིང༌། སྐྲག་བསྡད་པ་དང་ཤེས་པ་འཚུབ་པ་འོང་བ་ཡིན། འགྲོ་བ་སེམས་ཅན་ཐར་པའི་ལམ་དུ་འདྲེན་པ་འདི་ལ་རང་འདོད་ཀྱི་འཁྲིས་མེད་ལ། འཇིག་རྟེན་ཆོས་བརྒྱད་ཀྱིས་གཞན་ཕན་མང་པོ་སྤྱད་པའི་དགོས་པ་རང་འདོད་ཀྱི་རྙེད་བཀུར་འདོད་པ་ཡིན། ཆོས་ཉིད་ཀྱི་ངང་དུ་འབྱམས་ན་དབང་པོ་དྭངས་ཤིང་གསལ་བ་མ་གཏོགས་མེད། ཆོས་ཉིད་ཀྱི་ངང་དུ་མ་འབྱམས་ན་སྟོང་ལྟ་ཧད་པོ་མུན་ནག་འཐོམ་མེ། དེ་ཕྱིར་མ་ནོར་བྱེ་བྲག་ཤེས་པ་གཅེས། (206) གཅིག་ཆོག་དྲུག་གི་གདམས་ངག་བསྟན་པ་ནི། །སྐྱེ་བ་གཅིག་ཆོག་ད་རེས་འབྲེལ་ཐག་ཆོད། ། ཚོགས་གསོག་གཅིག་ཆོག་བླ་མ་སངས་རྒྱས་ཁུར། །བྱ་བ་གཅིག་ཆོག་བླ་མ་སངས་རྒྱས་བསྒྲུབ། ། བསླབ་པ་གཅིག་ཆོག་ཆོས་མིན་བྱ་བ་བོར། །ངོ་སྤྲོད་གཅིག་ཆོག་འགྱུ་བ་ཆོས་ཉིད་སྤྲོད། ། ཉམས་ལེན་གཅིག་ཆོག་དེ་ཉིད་ངང་ལ་སྐྱོངས། །དེ་ལ་མཉན་ན་མྱུར་དུ་བདེ་ཆེན་འགྲུབ། ། ཅེས་གདམས་ངག་གཅིག་ཏུ་ཆོག་པ་རྣམ་པ་དྲུག་ཡོད། གང་རེད་ཟེར་ན། སྐྱེ་བ་ད་ལྟ་ལེན་པ་འདི་གཅིག་གིས་ཆོག་རྒྱུ་ད་རེས་འདིའི་སྟེང་ནས་སྐྱེ་བ་བརྒྱུད་མི་དགོས་པ་ཐོད་པ་འབོར་ཆོག་ནས་འབྲེལ་ཐག་ཆོད་པ་ཡིན། ཚོགས་གསོག་སྒྲིབ་སྦྱོང་འདི་ལ་གཅིག་གིས་ཆོག་པ་ཡིན་པས་བླ་མ་སངས་རྒྱས་འདི་ལ་བསྟེན་ཏེ་བསོད་ནམས་དང་ཡེ་ཤེས་ཀྱི་ཚོགས་བསགས་ན། དེས་ཕན་ཡོན་ཆེ་བ་དང་དགོས་པ་ཆེ་བ་འདྲ་ཞིག་དེ་ལྟར་དུ་བྱེད། བྱ་བ་གཅིག་གིས་ཆོག་སྟེ་བླ་མ་མཛད་པ་རྣམ་ཐར་དེ་སངས་རྒྱས་གོ་འཕང་མངོན་སུམ་དུ་བསྒྲུབ་ན་རང་ཤུགས་ཀྱིས་བསྒྲུབ་རྒྱུ་ཡིན། བསླབ་པ་གཅིག་གིས་ཆོག་སྟེ་རྒྱུད་དྲན་པ་དང་ཤེས་བཞིན་གྱིས་བསྡམས་ནས་ཆོས་མིན་གྱི་བྱ་བ་སྤང་བར་བྱས་ན་དེས་ཆོག་པ་ཡིན། ངོ་སྤྲོད་གཅིག་གིས་ཆོག་སྟེ་སེམས་ཀྱི་འགྱུ་བ་རྣམ་རྟོག་གི་འཁྲུལ་བ་ཐམས་ཅད་ཆོས་ཉིད་ཀྱི་ཀློང་དུ་ངོ་སྤྲོད་ན་ཤར་གྲོལ་དུས་མཉམ་པ་ཡིན། ཉམས་ལེན་གཅིག་གིས་ཆོག་སྟེ་གཉུག་མ་མ་བཅོས་པའི་ངོ་བོ་དེ་ཉིད་བྱས། དེ་ལྟར་མཉན་ན་མྱུར་དུ་བདེ་བ་ཆེན་པོའི་གོ་འཕང་འགྲུབ་འགྲོ། (207) ཟབ་མོ་གནད་ཀྱི་གདམས་པ་རྣམ་དྲུག་ནི། །ཆོས་ཀྱིས་ཕན་འདོད་སེམས་ལ་གང་ཕན་བསྟེན། ། རང་རྒྱུད་འདུལ་འདོད་རང་གྲོས་རང་ལ་ཐོབ། །ཆོས་སྐུ་ཐོབ་འདོད་ཐོལ་བྱུང་འགྱུ་ངོས་གཟུང༌། ། ཉམས་སྐྱོང་སེམས་ཉིད་ཡེང་བོར་ནང་དུ་ལྟོས། །འགྱུ་དྲན་གཅོད་འདོད་རླུང་སེམས་གཅུད་ལ་བོར། ། མཐར་ཐུག་སྐྱེལ་འདོད་མ་བཅོས་རྣལ་དུ་ཞོག །འདི་ནི་ཡང་ཟབ་སྙིང་པོའི་གདམས་པ་ཡིན། ། ཞེས་པ་འདི་གང་རེད་ཟེར་ན། ཟབ་མོ་གནད་ཀྱི་གདམས་པ་དྲུག་ཡོད་དེ། ཆོས་ཀྱིས་རྒྱུད་ལ་ཕན་པར་འདོད་པ་ཡིན་ན། བླ་མའི་གདམས་ངག་ཡིན་ན་འདྲ། སངས་རྒྱས་ཀྱི་བཀའ་ཡིན་ན་འདྲ་རང་གི་སེམས་ལ་ངེས་འབྱུང་མོས་པ་མོས་གུས་གང་སྐྱེད་བྱེད་ཕན་པ་འདི་ཉིད་ཉམས་ལེན་གྱི་གཙོ་བོ་བསྟེན་པར་འགྱུར་བ་དེ་དགོས་པ་ཡིན། རང་གི་རྒྱུད་ཞི་ཞིང་དུལ་བ་ཞིག་འདོད་ན་དུས་རྟག་ཏུ་རང་གི་གྲོས་འདི་རང་ལ་ཐེབས་ནས་རང་གི་སྐྱོན་རིག་དུས་སྐྱོན་ཡོད་ན་ཕར་བསལ། ཡོན་ཏན་ཡིན་ན་ཚུར་བསྐྱེད་པ་ཡོད་པ་ཡིན། ཆོས་སྐུ་སྐྱེ་བ་མེད་པའི་གོ་འཕང་འདི་མངོན་སུམ་དུ་འཐོབ་པར་འདོད་པའི་རེ་བ་ཡོད་ན་ནི། སེམས་ཀྱི་འགྱུ་བ་ངོས་བཟུང་དང་བྲལ་བ་དེའི་ངང་དུ་མཉམ་པར་བཞག་པ་དེ་ཡིན། ཉམས་མྱོང་གིས་སེམས་ཉིད་ནང་དུ་སྐྱེས་ན་ཕྱི་རོལ་དུ་ཡེང་བ་བོར་བ་གནད་དུ་བཅོས་པ་ཡིན། རྣམ་རྟོག་གི་འགྱུ་དྲན་གཉིས་འཁྲུལ་བ་འདི་གཅོད་པར་འདོད་ན་རླུང་སེམས་གནད་དུ་བསྒྱུར་ཏེ་རླུང་བུམ་པ་ཅན་བཟུང་ན་རྣམ་རྟོག་རང་ཤུགས་ཀྱིས་ཉན་འོང་རྒྱུ་དེ་རེད། མཐར་ཐུག་གི་སྐྱེལ་མ་སངས་རྒྱས་ཀྱི་གོ་འཕང་འཐོབ་པར་འདོད་ན་མ་བཅོས་གཉུག་མའི་ངང་དུ་བཞག་པར་བྱས་ན་འདི་ནི་ཡང་ཟབ་སྙིང་པོའི་གདམས་པ་ཡིན། དེ་ལྟར་དུ་བརྩོན་པ་གལ་ཆེ་བ་ཡིན་ནོ། (208) །ཕྱི་ནང་རྟེན་འབྲེལ་རྟགས་དྲུག་མན་ངག་ནི། །དད་པ་སྐྱེས་རྟགས་འཇིག་རྟེན་བྱ་བ་གཏོང༌། ། བྱིན་རླབས་ཞུགས་རྟགས་དམན་པའི་འདུ་ཤེས་བསྐྱེད། །གཞན་ཕན་སེམས་རྟགས་ཅི་བྱས་གཞན་ལ་ཕན། ། མངོན་ཞེན་ལོག་རྟགས་ཆོས་བརྒྱད་མགོ་སྙོམས་པའོ། །དོན་དམ་འབྱོར་རྟགས་གཉིས་འཛིན་ངང་གིས་ཆུང༌། ། རང་གྲོས་ཐེབས་རྟགས་དགེ་ལ་རྟག་པར་བརྩོན། །རྟགས་རྣམས་ལྡན་དེ་སྲིད་པའི་ཕ་རོལ་འགྲོ། ། ཞེས་པ་སྟེ། ཕྱིའི་རྟེན་འབྲེལ་དང་ནང་གི་རྟེན་འབྲེལ་གཉིས་གཅིག་པ་ཡིན་དུས། ནང་ནས་ཆོས་ལ་ངེས་ཤེས་དང་ཉམས་མྱོང་སྐྱེ་འོང་ན་ཕྱིའི་རྟེན་འབྲེལ་ཡང་དེ་ལྟར་དུ་འགྲོ་སྟེ་དེའི་རྟགས་རྣམ་པ་དྲུག་ཡོད། གང་རེད་ཟེར་ན། རང་གི་སེམས་དད་པ་སྐྱེས་པའི་རྟགས་འཇིག་རྟེན་ཚེ་འདིའི་བྱ་བ་ཐམས་ཅད་བློས་བཏང༌། དེ་ལ་ཞེན་ཆགས་མེད་པ་འགྱུར་བ་ཡིན། བླ་མའི་བྱིན་རླབས་རྒྱུད་ལ་ཞུགས་པའི་རྟགས་སུ་རང་ལ་ང་རྒྱལ་མེད་པ་རང་ལས་དམན་པ་གཅིག་ཀྱང་མེད་སྙམ་པའི་དམན་པའི་འདུ་ཤེས་བསྐྱེད། གཞན་ཕན་བྱང་ཆུབ་མཆོག་ཏུ་སེམས་བསྐྱེད་པ་འདི་རྒྱུད་ལ་སྐྱེས་པའི་རྟགས་ཅི་ཡིན་ཟེར་ན་ལུས་ངག་ཡིད་གསུམ་གྱིས་བྱ་བ་ཅི་བྱས་ན་སེམས་ཅན་ལ་ཕན་ཐོགས་པ་ཡིན། ཚེ་འདིའི་བྱ་བ་ལ་ཞེན་པ་ལོག་པའི་རྟགས་ཅི་ཡིན་ཟེར་ན། འཇིག་རྟེན་ཆོས་བརྒྱད་ལ་དོན་གཉེར་གྱི་རེ་དོགས་མང་པོ་མེད་པ་མགོ་སྙོམས་པར་འགྱུར་བ་ཡིན། དོན་དམ་པའི་ལྟ་བ་རྒྱུད་ལ་འབྱོར་བའི་རྟགས་གཟུང་འཛིན་གཉིས་སྣང་གི་འཁྲུལ་བ་ཐམས་ཅད་རང་ཤུགས་ཀྱིས་ཆུང་དུ་འགྲོ་བ་ཡིན། རང་གིས་རང་ལ་གྲོས་བཏབ་སྟེ་གྲོས་མ་ནོར་བའི་རྟགས་ཉིན་མཚན་གཉིས་ཀ་དགེ་ལ་རྟག་པར་བརྩོན་པ་སྟེ། དེ་ལྟ་བུ་རྟགས་དྲུག་དང་ལྡན་པའི་གང་ཟག་དེ་སྲིད་པ་ཁམས་གསུམ་འཁོར་བའི་སྡུག་བསྔལ་གྱི་རྒྱ་མཚོ་དེའི་ཕ་རོལ་འགྲོ་བ་ཡིན། (209) རྫོགས་པ་ཆེན་པོ་རྡོ་རྗེའི་ཚིག་དྲུག་ནི། །གཞི་ཡི་རྫོགས་ཆེན་སེམས་ཉིད་གཏན་ལ་དབབ། ། ལམ་གྱི་རྫོགས་ཆེན་མཐའ་གྲོལ་གནད་དུ་བསྣུན། །འབྲས་བུའི་རྫོགས་ཆེན་རེ་དོགས་ཟད་སར་སྐྱོལ། ། ཡུལ་གྱི་རྫོགས་ཆེན་སྣང་བ་འཛིན་མེད་གྲོལ། །སེམས་ཀྱི་རྫོགས་ཆེན་རྣམ་རྟོག་གྲོགས་སུ་འཆར། ། དོན་གྱི་རྫོགས་ཆེན་འགྱུ་བ་རང་ཡལ་དངས། །དེ་ལྟར་སུས་ཤེས་རྣལ་འབྱོར་རྒྱལ་པོ་ཆེ། ། ཞེས་པ་སྟེ། རྫོགས་པ་ཆེན་པོ་ཞེས་བྱ་བ་འདི། ཅི་རྫོགས་ཡོད་རེད་ཟེར་ན། དེ་ནས་རྫོགས་པའི་རྟགས་མ་ནོར་བ་རྟགས་དྲུག་ཡོད། རྫོགས་ཆེན་ཆོས་ཉིད་ཀྱི་ངོ་བོ་གཅིག་ལས་སྒྲིབ་པ་དང་བཅས་པའི་དུས་སུ་གཞི། སྒྲིབ་པ་དག་མ་དག་གཉིས་ཀ་འདྲེས་པའི་དུས་སུ་ལམ། སྒྲུབ་པ་མཐར་ཕྱིན་པའི་རྟགས་སུ་འབྲས་བུ་ཟེར་བ་ཡིན་པའི་ཕྱིར་ན། གཞིའི་རྫོགས་ཆེན་ཟེར་མཁན་འདི་གང་རེད་ཟེར་ན། སེམས་ཀྱི་ཆོས་ཉིད་ཀ་དག་དང་ལྷུན་གྲུབ་དེ་སྟོང་པ་དང་གསལ་བ་གཉིས་ཟུང་འཇུག་གཏན་ལ་ཕབ་འོང་ན་གཞིའི་རྫོགས་པ་ཆེན་པོ་ཡིན། དེ་ཀ་དག་ལྷུན་གྲུབ་ཟུང་འཇུག་གི་ངོ་བོ་འདི་ཉམས་སུ་ལེན་པའི་ལམ་དེ་ལ་ཉམས་སུ་ལེན་འོང་ན་ཡོད་མེད་རྟག་ཆད་ཀྱི་མཐའ་ཐམས་ཅད་ལས་བྲལ་ཏེ་ཟང་ཐལ་གྱི་དགོངས་པ་གནད་དུ་བསྣུན་ན་དེ་ལམ་གྱི་རྫོགས་ཆེན་ཐོབ་པའི་རྟགས་ཡིན། འབྲས་བུ་རྫོགས་པ་ཆེན་པོ་དེ་སངས་རྒྱས་ཨེ་ཐོབ་ཀྱི་རེ་བ་མི་ཐོབ་ཀྱི་དོགས་པ་མེད་པ་སེམས་ཉིད་རང་ངོ་ལ་སངས་རྒྱས་སྐུ་གསུམ་གྱི་ཡོན་ཏན་རྫོགས་པ་ཤེས་ཏེ་ཆོས་ཉིད་ཟད་སར་སྐྱོལ་བ་ཡིན། ཡུལ་གྱི་རྫོགས་པ་ཆེན་པོ་ཤེས་ན་ཕྱི་ཚོགས་དྲུག་གི་སྣང་བ་གང་ཤར་ན་ཚོགས་དྲུག་གི་སྣང་བ་བཟང་པོ་ལ་ཆགས་པ། ངན་པ་ལ་སྡང་བ་མེད་པ་འཛིན་མེད་རང་སར་དུ་གྲོལ་བ་འགྱུར་བ་ཡིན། སེམས་ཀྱི་རྫོགས་ཆེན་ཤེས་ན་སེམས་ཟེར་རྒྱུ་དེ། སེམས་ཉིད་ཟེར་ན་སེམས་ཀྱི་གནས་ལུགས་དེ་རེད། སེམས་ཟེར་ན་རྣམ་རྟོག་རེད། རྣམ་རྟོག་ཐམས་ཅད་ཉམས་ལེན་གྱི་གྲོགས་སུ་ཤར་འགྲོ་ལེ་མ་གཏོགས། རྣམ་རྟོག་གིས་ཉམས་ལེན་འདི་སྦག་མི་བྱེད་བར་ཆད་མི་བྱེད་པ་སྟེ་སེམས་ཀྱི་རྫོགས་པ་ཆེན་པོ་ཡིན། དེ་ནས་དོན་གྱི་རྫོགས་ཆེན་ཟེར་མཁན་འདི་རྣམ་རྟོག་གི་འགྱུ་བ་རང་སར་ཡལ་ཏེ་སྐྱེ་འགག་གནས་གསུམ་དང་བྲལ་བའི་ངོ་བོ་ཡིན། དེ་ལྟར་ཤེས་སོང་ན་རྣལ་འབྱོར་རྒྱལ་པོ་རྫོགས་པ་ཆེན་པོའི་རྣལ་འབྱོར་པ་ཡིན་པའི་རྟགས་ཡིན། (210) གདེང་དུ་ཚུད་པའི་རྟགས་དྲུག་འཆར་བ་ནི། །བར་དོ་རང་ཞི་སྐྱེལ་མ་བཟང་པོ་འདྲ། ། སྒྲིབ་པ་རང་དག་ནོར་བུ་རང་དངས་འདྲ། །ཉམས་མྱོང་རང་འབར་ཆང་གི་གླུམ་ལངས་འདྲ། ། བདེ་ཆེན་རང་འབར་གར་ཆང་འཐུངས་པ་འདྲ། །སེམས་ཉིད་རང་ཟིན་སྦྲང་མ་རྩི་འབྱར་འདྲ། ། བྱིན་རླབས་ཤུགས་འབྱུང་ལོ་ཐོག་ལེགས་པ་འདྲ། །དེ་ལྟར་འཆར་དུས་རྣལ་འབྱོར་ཆེན་པོ་ཡིན། ། ཞེས་པ་སྟེ། ད་རྫོགས་པ་ཆེན་པོ་རྣམ་པ་དྲུག་འདི་ཉམས་ལེན་གྱི་གདེང་དུ་ཚུད་པའི་རྟགས་དྲུག་ཡོད། གང་རེད་ཟེར་ན། བར་དོའི་གནས་སྐབས་ན་ད་ལྟ་ལམ་གྱི་འོད་གསལ་བུ་ལྟ་བུ་དེ་དང༌། བར་དོའི་གནས་སྐབས་ན་གཞིའི་འོད་གསལ་མ་ལྟ་བུ་དེ་གཉིས་རོ་གཅིག་ཏུ་འདྲེས་ཏེ་བར་དོའི་འཁྲུལ་སྣང་ཅུང་ཟད་ཙམ་ཡང་མེད་ན། དགྲ་རྐུན་མའི་དོགས་པ་མང་པོ་ཡོད་ས་ཞིག་ལ་མི་དཔའ་བོ་མང་པོས་སྐྱེལ་མ་བྱེད་འོང་ན་དགྲ་རྐུན་ལ་སྐྲག་དགོས་རྒྱུ་མ་རེད་དཔེ་དེ་ལྟ་བུ་འགྲོ་བ་ཡིན། ཉོན་ཤེས་སྒྲིབ་པ་དེ་ཆོས་ཉིད་ཀྱི་དོན་རྟོགས་ན་རང་ཤུགས་ཀྱིས་དག་འགྲོ་དུས། དཔེར་ན་ཡིད་བཞིན་གྱི་ནོར་བུ་རིན་པོ་ཆེ་དངས་མ་དེ་ཕྱི་ནང་གཉིས་ཀ་དངས་མ་ཤེལ་ལྟ་བུ་ཞིག་རེད། ས་རྡོ་རི་བྲག་ཕལ་པའི་རྣམ་པ་ཡོད་མ་རེད། སྒྲིབ་པ་རང་དག་ན་དེ་ལྟ་བུ་ཞིག་འགྱུར་བ་ཡིན། ཉམས་མྱོང་རང་ཤུགས་ཀྱིས་འཆར་ཏེ་ཆེད་དུ་འབད་མི་དགོས། དཔེར་ན་ཆང་གླུམ་བརྒྱབ་སྟེ་བསྙལ་བཞག་དུས་ཆང་ཁོ་རང་གི་རོ་བཅུད་ནུས་པ་ཐམས་ཅད་རང་ཤུགས་ཀྱིས་ཚུར་སྣང་རེད། ཆེད་དུ་མི་ལ་བསྐུལ་བ་ལ་སོགས་པ་དགོས་མ་རེད་དུས་དེ་ཡིན། དེ་ཉམས་མྱོང་སེམས་ལ་འབར་འོང་བའི་བདེ་བ་ཆེན་པོ་དུས་རྟག་ཏུ་མཉམ་དུ་སེམས་གུ་ཡངས་སྐྱིད་པོ་ཞིག་འོང་བ་དེ། དཔེར་ན་ཆང་གར་མ་འཐུངས་ཆང་གིས་བཟི་ཚར་དུས་དེ་ན་མིག་ཆེན་པོ་བགྲད། ཁ་མང་པོ་སྨྲ། སུ་ལ་སྐྲག་མི་དགོས་རེད། དེ་ལྟ་བུ་འགྱུར་བ་ཡིན། སེམས་ཉིད་ཀྱི་རང་ས་ཟིན་སོང་ནས་བཟུང་སྟེ། དཔེར་ན་སྦྲང་མ་དེ་ཉིད་ཀྱི་སྦྲང་རྩི་ཞིག་བྱུག་བཞག་ན་དེའི་སྟེང་དུ་འབབ་འོང་ན་ཁོས་སྦྲང་རྩིའི་རོ་དེ་མྱོང་བ་དང་རྐང་ལག་ཐམས་ཅད་དེ་ལ་འབྱར། དེ་ཚུར་སྦྲང་མ་དེ་ཁ་ཁ་བྱེད་ཐུབ་ཀྱི་མ་རེད། དཔེ་དེ་ལྟར་སེམས་ཉིད་རང་ས་ཟིན་ཚར་ན་འཁྲུལ་པའི་རྣམ་རྟོག་མེད། བྱིན་རླབས་རང་ཤུགས་ཀྱིས་སེམས་ལ་འཇུག་འོང་ན་སྟོན་ཁ་དཔེར་ན་ལོ་ཐོག་ལེགས་སོང་ན། སོ་མ་དང་ཕུབ་མ་ཐམས་ཅད་ཆེད་དུ་འཚོལ་མི་དགོས་པ་རང་ཤུགས་ཀྱིས་འོང་རྒྱུ་རེད། བླ་མའི་བྱིན་རླབས་ཞུགས་པའི་རྟགས་ཉམས་དང་རྟོགས་པ་རང་ཤུགས་འབྱུང་འོང་དུས། དེ་ལྟར་འཆར་དུས་རྣལ་འབྱོར་པ་ཆེན་པོ་རྣལ་འབྱོར་རབ་ཅེས་པ་ཡིན། (211) ཆོས་བྱེད་རྣམས་ཀྱི་མ་ཉེ་རྣམ་དྲུག་ནི། །མཆོད་གནས་ཉེ་འབྲེལ་བྱེད་པས་ཚོགས་གཉིས་ཕྱོགས་མ་ཉེ། ། སྒྲུབ་པ་དལ་ཁོམ་བྱེད་པས་དངོས་གྲུབ་ཕྱོགས་མ་ཉེ། །དགེ་སྦྱོར་རྐྱེན་ཟློག་བྱེད་པས་སངས་རྒྱས་ཕྱོགས་མ་ཉེ། ། བཟླས་བརྗོད་ལོང་གཏམ་བྱེད་པས་ནུས་མཐུ་ཕྱོགས་མ་ཉེ། །ཡོན་ཏན་ང་རྒྱལ་བྱེད་པས་གནས་ལུགས་ཕྱོགས་མ་ཉེ། ། ལག་ལེན་མི་ཆོས་བྱེད་པས་ལྷ་ཆོས་ཕྱོགས་མ་ཉེ། །དེ་ལྟར་མ་སོང་ཤིན་ཏུ་གཅེས་པ་ལགས། ། ཟེར་དུས་དམ་པའི་ཆོས་དང་ཐག་རིང་པོ་རེད་སོང་བའི་དེ་ཐག་རིང་པོའི་ཉེས་པ་དྲུག་ཡོད། གང་རེད་ཟེར་ན། རང་གིས་མཆོད་པ་ཕུལ་བའི་གནས་ཕ་མ་དང་ཉེ་འབྲེལ་བྱས་ན། དེ་ལ་དུས་རྒྱུན་དུ་བརྩེ་སེམས་ཡོང་བྱེད་ཀྱི་དེ་བསྙེན་བཀུར་ལ་སོགས་པ་བྱས་ན་རང་གི་ཕ་མ་ཉེ་འབྲེལ་བརྩེ་གདུང་ཡོད་བསྡད་པ་དེ་ལ་བསོད་ནམས་དང་ཡེ་ཤེས་ཀྱི་ཚོགས་ཆེན་པོ་རྫོགས་ཀྱི་མ་རེད། ཆོས་སྒྲུབ་པ་དེ་ལའང་རེས་འགའ་སྒྲུབ་པ་མང་པོ་བྱས། རེས་འགའ་མི་བྱེད་འཕྲོ་བརླག་བྱས་བཞག་ན་མཆོག་དང་ཐུན་མོང་གི་དངོས་གྲུབ་ཕྱོགས་མི་ཉེ་སྟེ་ཐག་རིང་པོ་ལ་འགྱུར་བ་ཡིན། དགེ་སྦྱོར་གང་བརྩམས་པ་བྱས་ན་སྲུང་ཟློག་བསད་པ་ལ་སོགས་པ་ཡོན་བདག་གི་རྐྱེན་ཟློག་གཙོ་བོར་བྱས་སོང་ན་སངས་རྒྱས་གོ་འཕང་འཐོབ་བྱེད་མཆོག་གི་དངོས་གྲུབ་རྒྱུ་འགྱུར་རྒྱུ་མ་རེད་དེ་ཕྱོགས་མ་ཉེ། བསྙེན་པ་བཟླས་བརྗོད་བྱེད་ནས་སྐད་ཆ་མང་པོ་བཤད་དགོས་པའི་སྡིག་པ་བྱས་ན། དཔེར་ན་འབྲུ་ཡིན་ན་ལྷད་དང་འདྲེས་སོང་བ་ལྟ་བུ་ཡིན་པས་དེ་བཟླས་བརྗོད་བྱས་པའི་ནུས་མཐུ་འོང་རྒྱུ་མ་རེད། རང་ལ་ཡོན་ཏན་ཡོད་པ་འདི་མཆོག་འཛིན་གྱི་ང་རྒྱལ་ཆེན་པོ་བྱས་ན་གནས་ལུགས་ཀྱི་ལྟ་བ་རྟོགས་རྒྱུ་ཡོད་རྒྱུ་མ་རེད་དེ། ང་རྒྱལ་གྱི་གོང་བུ་ལ། ཡོན་ཏན་གྱི་ཆུ་མི་ཆགས་ཟེར་བ་ཡིན། ལག་ཏུ་ལེན་རྒྱུ་ལས་ཀ་གང་ཡོད་པ་བྱེད་པ་འདི་ཡོན་བདག་གི་མཐུན་སྦྱོར་འདྲ་ཆེན་པོ་ལ་པད་ལས་བྱེད་རྒྱུ་འདྲ། དེ་འདྲ་བྱེད་བསྡད་ན་དམ་པའི་ཆོས་ཀྱི་ལྷ་ཆོས་དང་རྒྱབ་འགལ་བ་འགྱུར་བ་ཡིན་པས་དེ་ཐག་རིང་པོའི་སྐྱོན་དྲུག་འདི་མ་སོང་བ་ཤིན་ཏུ་གཅེས་པ་ཡིན། (212) ཁེ་ཉེན་ཆེ་བའི་གདམས་པ་རྣམ་དྲུག་ནི། །དམུ་རྒོད་དག་དང་འབྲེལ་འདྲིས་བྱེད་པ་དང༌། ། རང་རྒྱུད་ངན་དང་ཆོས་ཀྱིས་འབྲེལ་པ་དང༌། །གཉེན་པོ་མེད་པས་བསླབ་ཁྲིམས་ལེན་པ་དང༌། ། ཐོས་བསམ་མེད་པས་སྒོམ་པ་བྱེད་པ་དང༌། །དམ་ཚིག་ཕྱལ་བའི་གསང་སྔགས་བསྒྲུབ་པ་དང༌། ། དེད་དཔོན་རྒྱ་མཚོར་ནོར་བུ་ལེན་པ་རྣམས། ཁེ་ཆེན་ཆེ་བས་ལེགས་པར་བརྟག་པ་གཅེས། ། ཞེས་པ་སྟེ་དེ་གང་རེད་ཟེར་ན། བྱ་བ་འདི་བསྒྲུབས་ནས་ཁེ་ཁུགས་སོང་ན་མྱུར་དུ་སངས་རྒྱས་གོ་འཕང་ཐོབ་པ་ལྟ་བུ་དང༌། བྱ་བ་ལམ་དུ་མ་སོང་ན་ཉེན་ཁ་ཆེན་པོའི་རྣམ་པ་དྲུག་ཡོད། གང་རེད་ཟེར་ན། མི་དམུ་རྒོད་དམ་པའི་ཆོས་ཀྱི་སྣོད་དུ་མ་གྱུར་པ་ཉོན་མོངས་པ་དུག་ལྔ་རགས་པ་དང་ལྷན་ཅིག་ཏུ་འབྲེལ་འདྲིས་བྱེད་བསྡད་ན། དེ་སྐྱོན་འདིས་རང་གི་ཆོས་ལམ་ལས་ཐག་རིང་པོ་བྱེད་དུས་ཁེ་ཉེན་ཆེན་པོ་རེད། རང་རྒྱུད་ཀྱི་གཤིས་འདི་དམ་པའི་ཆོས་དང་མི་སྦྱོར་བ། གཤིས་གྱོང་པོ་ང་རྒྱལ་དང་ཕྲག་དོག་ཆེན་པོ་དེ་ལྟ་བུ་ངན་པའི་བླ་མ་དང་ཆོས་ཀྱི་འབྲེལ་བ་བཞག་ན་གཤིས་ངན་དེས་རང་ལ་ཡོན་ཏན་འཕེལ་རྒྱུ་མ་རེད་དུས་དེ་རེད། རང་གི་སོ་བྱང་སྔགས་གསུམ་གྱི་བསླབ་ཁྲིམས་ཡོང་གི་ཡོད་ན་དེ་བསླབ་ཁྲིམས་དེ་ལ་དྲན་པ་དང་ཤེས་བཞིན་གྱི་གཉེན་པོ་མེད་ན། སྡོམ་པ་ཉམས་ཤིང་དམ་ཚིག་རལ་བ་སྟེ། ། ཟེར་མཁན་དེ་རེད་འགྲོ་རེད། དེ་ཁེ་ཉེན་ཆེན་པོ་ཡིན། ཐོས་བསམ་རྒྱ་ཆེན་པོ་ཞིག་མེད་པ་སྒོམ་པ་ཡིན་ཟེར་ན། དཔེར་ན་མུན་ནག་གི་ནང་ལ་རྡོ་འཕེན་བསྡད་ན་འབེན་ལ་འཕོག་པའི་དུས་ཡོད་རྒྱུ་མ་རེད། ཐོས་བསམ་གནད་དུ་མ་སོང་ནས་སྒོམ་པ་བྱས་ན་བླུན་སྒོམ་རྡོ་འཕེན་པ་ཟེར་མཁན་དེ་རེད་དུས་དེ་ཉེས་པ་ཡིན། དམ་ཚིག་རྣམ་པར་དག་པ་ཞིག་ཚུལ་བཞིན་དུ་མི་བསྲུངས་ནས་དམ་ཚིག་འཆལ་ཏེ་དམ་ཚིག་ཉམས་སོང་ན་དེས་གསང་སྔགས་སྒྲུབ་བསྡད་ན་གྲུབ་པའི་འབྲས་བུ་ཡོང་རྒྱུ་མ་རེད། ཆར་ཕབ་ན་ཐན་པ་འབྱུང༌། ནོར་བསྒྲུབ་ན་བསེ་རག་འཁོར་དེ་འདྲ་རེད་འོང༌། དེད་དཔོན་གྱིས་རྒྱ་མཚོ་ནས་ནོར་བུ་ལེན་པར་བྱས་ན་དེ་དེད་དཔོན་འདིས་ཡང་ན་རྒྱ་མཚོ་ནས་ནོར་བུ་ལེན་ཐུབ་ཀྱི་རེད། ཡང་ན་རྒྱ་མཚོ་ནང་ཤི་འགྲོ་རེད། ཁེ་ཉེན་ཆེ་བས་དེ་ལྟ་བུ་ལེགས་པར་བརྟག་སྟེ་ཁེ་འདི་ཨེ་ཁུག་ལྟ་ཉེན་འདི་མི་བྱ་བ་གཅེས། (213) ཉམས་སུ་ལེན་པའི་གདམས་ངག་རྣམ་དྲུག་ནི། །སྣང་བ་ཅི་ཤར་རང་ངོ་རང་སངས་བཏང༌། །རིག་པ་ཅི་རིག་རང་བྱུང་རང་དག་བཞག །འགྱུ་བ་ཅི་འགྱུ་བྱ་ལམ་རྗེས་མེད་ཁྱེར། །དབྱེར་མེད་མཐའ་གྲོལ་རྒྱ་ཡན་ཡེ་གྲོལ་ཐོང༌། །གྲོལ་མཁན་བལྟས་པས་འཁོར་འདས་ཕུགས་སྟོང་ལྟོས། །གཉིས་འཛིན་ཞིག་པས་གནས་ལུགས་གཞི་ལ་བསྐྱལ། །དེ་ལྟར་ཤེས་ན་ཐེག་མཆོག་དོན་ལ་མཁས། །ཞེས་པ་སྟེ། ཉམས་སུ་ལེན་པའི་གདམས་ངག་རྣམ་པ་དྲུག་ཡོད། གང་རེད་ཟེར་ན། སྣང་བ་ཅི་ཤར་ན་སྣང་བ་དེ་ཁོ་རང་གཉེན་པོ་ཆེད་དུ་བསྟེན་པ་དང་དགག་སྒྲུབ་མི་བྱ་བ་རང་གྲོལ་རང་སངས་བྱས་ན། ཕྱི་རོལ་སྣང་བ་དེས་ནང་གི་རིག་པ་དེ་བསླུ་མི་ཐུབ་པས་སྣང་བ་དང་ཤེས་པ་གཉིས་ཕན་ཚུན་ལག་པ་སྦྲེལ་ཐུབ་ཀྱི་མ་རེད། རིག་པ་ཅི་བཟང་ངན་ཅི་རིག་སོང་ན་རྣམ་རྟོག་ཐམས་ཅད་རང་བྱུང་རང་ས་ལ་བཞག་བཞག་ན། ཕན་པ་དང་གནོད་པ་མེད་པ་རང་དག་ཏུ་འགྲོ་ཡི་རེད། རྣམ་རྟོག་བཟང་ངན་ཅི་འགྱུ་ན་རྣམ་རྟོག་དེའི་རྗེས་སུ་མ་དཔྱད་ན་ཕུར་སོང་ན་བྱའི་ལམ་ག་འདི་རེད་ཟེར་མཁན་ཡོད་རྒྱུ་མ་རེད་དུས་བྱ་ལམ་རྗེས་མེད་དུ་འགྲོ་ཡི་རེད། སྣང་སྟོང་དབྱེར་མེད། རིག་སྟོང་དབྱེར་མེད་ཀྱི་དོན་རྟོགས་སོང་ན་རྟག་ཆད་ཀྱི་མཐའ་དང་བྲལ་ཏེ་ལྟ་བ་རྒྱ་ཆེན་པོ་ཡེ་གྲོལ་གྱི་ངང་འགྲོ་ཡི་རེད། ལྟ་བ་རྒྱ་ཆེན་པོ་ཡེ་གྲོལ་གྱི་ངང་འགྲོ་ཡི་རེད། གཅིག་ཏུ་འདྲེས་འགྲོ་བ་མ་གཏོགས་སོ་སོ་ཡོད་རྒྱུ་མ་རེད་དུས་ནི་འཁོར་འདས་ཕུགས་སྟོང་དུ་རྟོགས་པ་ཡིན། གཉིས་སྣང་གི་འཁྲུལ་པ་ཤེས་པའི་གནས་ལུགས་མ་བཅོས་པའི་ངོ་བོ་གཞི་ལ་ལེགས་པར་བཙལ་ཏེ་གཞིའི་ཐོག་ལ་ཕྱིན་སོང་ན་གཉིས་འཛིན་རང་ཤུགས་ཀྱིས་ཞིག་མི་འོང་པའི་ཐབས་ཡོད་རྒྱུ་མ་རེད་དུས། དེ་ལྟར་ཤེས་ན་ཐེག་མཆོག་རྫོགས་པ་ཆེན་པོའི་དོན་ལ་མཁས་པ་ཡིན། (214) མིན་པ་དྲུག་གི་ལ་ཤན་དབྱེ་བ་ནི། །བསོད་ནམས་གྲགས་འདོད་བླ་མ་བཟང་པོ་མིན། །ནོར་རྫས་ཆེར་འཛིན་ཆོས་སྒྲུབ་བཟང་པོ་མིན། །མི་ཆོས་གཙོར་འཛིན་རབ་བྱུང་བཟང་པོ་མིན། །བདག་ལྟ་ཕྱོགས་འཛིན་རྣལ་འབྱོར་བཟང་པོ་མིན། །བསྐལ་པར་རིམ་བགྲོད་གསང་སྔགས་བཟང་པོ་མིན། །ཕྱོགས་ལྷུང་རྒྱ་ཆད་རྫོགས་ཆེན་བཟང་པོ་མིན། །ཀུན་མཉམ་ཡངས་པ་ཆེན་པོར་མཁྱེན་འཚལ་ལོ། །དཔེར་ན་ཡིན་མདོག་བྱས་ན་དོན་ལ་མ་ཡིན་པ་དྲུག་ཡོད། དེ་ཕྱིར་ན་མིན་པ་དེ་ཕར་བཞག །ཡིན་པ་དེ་རྒྱུད་ལ་བསྐྱེད་ཤན་འབྱེད་དགོས་ལེ་ཡིན། གང་རེད་ཟེར་ན། རང་གིས་མཆོད་སྦྱིན་རྒྱ་ཆེན་པོ་འདི་དགེ་འདུན་ལ་སྦྱིན་ཐུབ་བྱས་ནས། གྲགས་པ་གྲགས་ཡོད་ཐོབ་འདོད་བྱས་ན་ནི་བླ་མ་བཟང་པོའི་མཛད་པ་མ་རེད་གསུངས་རེད། ནོར་རྫས་མང་པོ་ཞིག་ཡོད་དེ་དེ་ལ་གཅེས་མཐོང་ངོ་སོ་ཆེན་པོས་གསོག་འཇོག་བྱེད་བསྡད་ན་ཆོས་པ་བཟང་པོ་མ་ཡིན་པའི་རྟགས་རེད་གསུངས་རེད། མིའི་ཆོས་སྲིད་ཇུས་གཙོ་བོ་བྱེད་བསྡད་ན་དེ་རབ་ཏུ་བྱུང་བའི་གང་ཟག་དེ་ཁམས་གསུམ་འཁོར་བ་ལ་ངེས་འབྱུང་གི་བློ་ཡོད་དགོས་རྒྱུ་རེད། སྲིད་ཇུས་གཙོ་བོར་བྱས་པ་དེ་རབ་བྱུང་བཟང་པོ་མ་ཡིན་པའི་རྟགས་ཡིན། དེ་ནས་བདག་ཏུ་ལྟ་བ་ཡིས་རང་ཕྱོགས་ཐམས་ཅད་ལྷ་བཞིན་དུ་མཐོང༌། གཞན་ཕྱོགས་ཡིན་ན་འདྲེ་བཞིན་དུ་མཐོང་བསྡད་ན་དེ་རྣལ་འབྱོར་པ་བཟང་པོ་མ་ཡིན། བསྐལ་པ་གྲངས་མེད་གསུམ་ལ་སོགས་པ་རིམ་པར་བགྲོད་དགོས་སོང་ན་གསང་སྔགས་རྡོ་རྗེ་ཐེག་པའི་མྱུར་ལམ་བཟང་པོ་མ་ཡིན། རང་གཞན་གྱི་གྲུབ་མཐའ་ལྟ་བུ་དང༌། དགྲ་གཉེན་ལ་སོགས་པའི་ཕྱོགས་སུ་ལྷུང་ན་ནི་རྒྱ་ཆད་སོང་བ་ཡིན་པས་རྫོགས་པ་ཆེན་པོའི་ལྟ་སྒོམ་སྤྱོད་གསུམ་བཟང་པོ་མ་ཡིན། དེ་ཕྱིར་ན་བཟང་ངན་ཐམས་ཅད་ཀུན་མཉམ་པ་ནམ་མཁའ་མདུང་སྐོར་བ་ལྟ་བུ་ཡངས་པ་ཆེན་པོ་མཁྱེན་འཚལ་ལོ། 