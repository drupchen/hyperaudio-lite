༼རྒྱུད་དང་དགེ༴ བྱང་ཆུབ་འགྲུབ། །འདི་ཡང་བསྐྱར་ནས་གསུངས།༽ རང་གི་སེམས་རྒྱུད་འདི་དང་དགེ་སྦྱོར་གཉིས་བསྲེས་ཏེ་ཆོས་དང་མཐུན་པའི་སེམས་ག་ཚོད་རེད་ཐུབ་བསྲེ་དགོས་རྒྱུ་རེད་དུས། དེ་ཕྱིར་ན་ཞོགས་པ་ཡར་ལང་དུས་ཡིན་ན་འདྲ། མར་ཉལ་དུས་ཡིན་ན་འདྲ་རང་གིས་དགེ་སྡིག་ཅི་བྱས་བརྟག །སྡིག་པ་བྱས་ཡོད་ན་བཤགས་པ་བྱེད། དགེ་བ་བྱས་ཡོད་ན་གོང་འཕེལ་དུ་གཏོང་སྟེ་སེམས་བསྐྱེད་དང་བསྔོ་བས་སྨོན་ལམ་བྱེད་དགོས་པ་ཡིན། ཐ་མལ་རང་ག་བའི་ཆགས་སྡང་གི་རྣམ་རྟོག་འདི་ཐམས་ཅད་སྐྱག་ལང་དུ་མི་གཏོང་བ། ཕག་སྣ་གཏུན་གྱིས་བརྡུང་ན། ཕག་པ་ཕ་ནས་ཚུར་རླུང་ལང་རྒྱུག་འོང་ན་སྣའི་མགོ་དེ་ལ་རྒྱུག་པ་གཞུས་བཞག་ན་ལམ་སེང་ཁ་ཕར་བསྐོར་འགྲོ་རྒྱུ་མ་གཏོགས་ཚུར་རྒྱུག་ཐུབ་མ་རེད་གསུངས་དུས། དཔེ་དེ་བཞིན་དུ་རང་ཐ་མལ་གྱི་རྣམ་རྟོག་ཐམས་ཅད་དྲན་པ་དང་ཤེས་བཞིན་གྱིས་འདུལ་བ་གཅེས། དེ་ནས་དུས་རྟག་ཏུ་དམ་པའི་ཆོས་འདི་ལ་གུས་པའི་སྒོ་ནས་བླ་མ་དང་དམ་པའི་ཆོས་ལ་གསོལ་བ་ཡང་ནས་ཡང་དུ་ཡེངས་པ་མེད་པ་གདབ་དགོས། དེ་ནས་སངས་རྒྱས་ཀྱི་བཀའ་དང་རྗེས་འཇུག་གི་བསྟན་བཅོས་ཀྱི་ནང་ནས་ག་ཚོད་གསུངས་འདུག་ན་དེ་བཞིན་དུ་རང་གིས་ཨེ་ཐོན་མི་ཐོན་བལྟ་སྟེ་ནན་ཏན་དུ་བྱེད་དགོས། དེ་ནས་ནན་ཏན་བྱས་ན་རང་ལ་རྟོགས་པའི་གདེང་འཐོབ་འོང་རྒྱུ་རེད་དུས། རྟོགས་པའི་གདེང་འཐོབ་འོང་ན་བཟང་རྐྱེན་དང་ངན་རྐྱེན་ཐམས་ཅད་རང་གི་སྣང་བའི་ཆོ་འཕྲུལ་མ་གཏོགས་མེད། བཟང་རྐྱེན་ངན་རྐྱེན་ཐམས་ཅད་ལམ་གསལ་འདེབས། ཉམས་ལེན་གྱི་གསལ་འདེབས་འགྲོ་རྒྱུ་མ་གཏོགས་ཉམས་ལེན་གྱི་དགྲ་རུ་མི་འགྲོ་བས་རང་སྣང་བསླང་བར་བྱ། ཅི་བྱེད་ནའང་ཕྱོགས་རིས་ཀྱི་འཛིན་པ་མེད་པ་དང༌། དེ་ལ་ང་རྒྱལ་དང་རློམ་སེམས་མེད་པ་དགོངས་པས་ཟིན་པར་བྱ། དེ་ལྟར་བྱས་ན་ཐར་ལམ་བྱང་ཆུབ་འགྲུབ། (306) ཆོས་བྱེད་རྣམས་ཀྱི་མ་སོང་རྣམ་དྲུག་ནི། །དད་པའི་ཞིང་ས་མེད་ན་བདེ་བའི་འབྲས་མི་འབྱུང༌། ། མཁས་བཙུན་བླ་མ་མེད་ན་རིག་པའི་མུན་མི་སེལ། །སྐྱིད་བདེའི་དམ་ཆོས་མ་སྤྱད་སྡུག་བསྔལ་མཚོ་མོ་རྡོལ། ། དགེ་བཅུས་ལམ་སྣ་མ་དྲངས་ཆོས་ཀྱི་རྩ་བ་ཤོར། །ད་ལྟའི་ཡུལ་ནས་མ་ཕྱིན་སྙོམས་ལས་སྒྲོག་གིས་བཅིངས། ། ཤེས་རབ་མིག་དང་མ་ལྡན་འཁོར་བའི་གཡང་སར་ལྷུང༌། །དེ་ལྟར་མ་སོང་འབད་པས་བསྒྲུབ་པ་གཅེས། ། གསུངས། དེ་ནས་རང་ཆོས་བྱེད་པ་རྣམས་ལ་ཆོས་དང་འགལ་བའི་སྤྱོད་པའི་ཕྱོགས་སུ་མ་སོང་བ་རྣམ་པ་དྲུག་དགོས། གང་རེད་ཟེར་ན། དད་པའི་ཞིང་ས་འདི་མེད་ནས་བཟུང་སྟེ་དེ་ནས་ནས་དང་འབྲས་ལ་སོགས་པ་ཡོད་ན་ཞིང་ས་མེད་ན་མང་པོ་འཕེལ་རྒྱུ་དང་འབྲས་བུ་འབྱུང་རྒྱུ་མ་རེད་དུས། དཔེ་དེ་བཞིན་དད་པ་མེད་ན་དགེ་བའི་འབྲས་བུ་འདི་མི་འབྱུང༌། མཁས་བཙུན་བཟང་པོའི་བླ་མ་བསྟེན་རྒྱུ་མེད་ན་རང་གི་རྒྱུད་ལ་ཡོད་པའི་རིག་པ་འདི་ལ་སྒྲིབ་བྱེད་ཀྱི་མ་རིག་པའི་མུན་པ་འདི་མི་སེལ། སྐྱིད་པ་དང་བདེ་བའི་ངང་ནས་དམ་པའི་ཆོས་ཇི་ལྟར་སྤྱོད་པ་མ་སྤྱད་ནས་བཟུང་སྟེ། དེ་ནས་རང་ལ་རང་དབང་ཡོད་པའི་དམ་པའི་ཆོས་མ་བྱས་ན། སྐྱེ་རྒ་ན་འཆི་སྡུག་བསྔལ་གྱི་མཚོ་རྡོལ་འོང་དུས་ཆོས་དྲན་ཡང་འཕྱིས་སོང་བ་ཡིན། དགེ་བ་བཅུས་ལམ་སྣ་མ་དྲངས་ནས་བཟུང་སྟེ་དམ་པའི་ཆོས་ཀྱི་རྩ་བ་ལྟ་བུ་ཤོར་ཏེ་ཉམས་འགྲོ་བ་ཡིན། ད་ལྟའི་ཡུལ་ནས་མ་ཕྱིན་ཆོས་ད་ལྟ་དྲན་ན་ད་ལྟ་ཐོས་པ་བྱེད། བསམ་པ་བྱེད། སྒོམ་པ་ལག་ཏུ་ལེན་མི་བཞག །ག་ལེ་ག་ལེ་ཡིན་བསམ་ན་སྙོམ་ལས་ཀྱི་སྒྲོག་གིས་བཅིངས་ཏེ་ཡུན་རིང་པོ་ཆོས་སྒྲུབ་ནུས་པ་མ་ཡིན། ཐོས་བསམ་སྒོམ་གསུམ་གྱི་ཤེས་རབ་ཀྱི་མིག་དང་མ་ལྡན་ན་ཁམས་གསུམ་འཁོར་བའི་གཡང་ས་ལ་ལྷུང་འགྲོ་བ་ཡིན་པས། དེ་ལྟར་མ་སོང་བ་འབད་པས་བསྒྲུབ་པ་གཅེས། (307) མ་བྱས་རེ་བ་དྲུག་གི་རང་བཞིན་ནི། །སྡིག་སྤྱད་ངན་སོང་སྡུག་བསྔལ་མི་མྱོང་རེ། ། དགེ་བ་མ་བྱས་བདེ་འགྲོ་ཐོབ་ཏུ་རེ། །ཉོན་མོངས་མ་སྤངས་འཁྲུལ་བ་འདག་ཏུ་རེ། ། ཚོགས་གཉིས་མ་འབད་སངས་རྒྱས་ཐོབ་ཏུ་རེ། །ཅི་བྱེད་ཚེ་འདི་བྱས་པས་ཕྱི་མ་བདེ་རུ་རེ། ། ཐར་ལམ་ཆོས་ལ་མ་སྤྱད་འཁོར་བ་མི་འཁྱམ་རེ། །རེ་བ་འདོད་ཀྱང་ཐོག་ཏུ་མི་འབབ་མཆི། ། གསུངས་ནས་བཟུང། དེ་ནས་ཡང༌། རྒྱུ་འདི་མ་བྱས་འབྲས་བུ་རེ་བ་བྱེད་བསྡད་ན་རེ་བས་འཐོབ་རྒྱུ་ཡོད་མ་རེད། འདི་རང་བཞིན་འདི་སྡིག་པ་མི་དགེ་བ་སྤྱོད་ན་ནི་ངན་སོང་གི་སྡུག་བསྔལ་མི་མྱོང་བའི་ཐབས་ཡོད་རྒྱུ་མ་རེད་དུས། དེ་ཕྱིར་ན་ངན་སོང་གི་སྡུག་བསྔལ་མྱོང་མི་ཉན་བསམ་ན་ཡང་མྱོང་དགོས་རྒྱུ་རེད། དགེ་བ་རང་གིས་མ་བྱས་པས་བདེ་འགྲོ་ལྷ་དང་མིའི་གོ་འཕང་འཐོབ་དགོས་ན། རྒྱུ་མེད་ན་དཔེར་ན་རང་ཚོང་ཆེན་པོ་རྒྱག་ཤེས་ཀྱི་མ་རེད་དུས་དཔེ་དེ་ལྟ་བུ་ཡིན། རང་གི་རྒྱུད་ལ་ཉོན་མོངས་པ་ཐམས་ཅད་ཆེད་དུ་མ་སྤངས་ན་འཁྲུལ་པའི་སྣང་བ་འདི་ཕར་གཏན་ནས་འདག་ཏུ་མེད་པ་ཡིན། བསོད་ནམས་དང་ཡེ་ཤེས་ཀྱི་ཚོགས་གཉིས་མ་རྫོགས་ནས་བཟུང་སྟེ་རྐང་པ་གཉིས་མེད་ན་འགྲོ་ཤེས་ཀྱི་མ་རེད་དུས་སངས་རྒྱས་ཀྱི་གོ་འཕང་ཐོབ་ཏུ་རེ་བ་འདི་འགྲུབ་རྒྱུ་མེད། སྒོ་ལུས་ངག་ཡིད་གསུམ་གྱིས་བྱ་བ་ཅི་བྱས་ན་འཇིག་རྟེན་ཆོས་བརྒྱད་ཀྱི་བསྟོད་པ། སྙན་པ། རྙེད་པ། བཀུར་སྟི་བྱེད་བསྡད་ན་ཕྱི་མ་བདེ་འགྲོ་འཐོབ་རྒྱུ་མ་རེད། དེ་རྙེད་བཀུར་གྲུབ་ཚར་ན་སྡིག་པ་མ་གཏོགས་མེད། ཐར་ལམ་དམ་པའི་ཆོས་ལ་མ་སྤྱད་ན་ནི་ཁམས་གསུམ་འཁོར་བ་འཁྱམ་མི་ཉན་བསམ་ནའང་མི་འཁྱམ་པའི་ཐབས་ཡོད་རྒྱུ་མ་རེད། འབྲས་བུ་འདི་ལ་རེ་བ་འདི་བྱས། དེ་ནས་རང་རྒྱུ་འདི་མ་སྤྱད་ན་རེ་བ་འདི་ཐོག་ཏུ་མ་འབབ་པ་མཆི། (308) བདེ་འགྲོ་མཐོ་རིས་ཐོབ་པའི་ཆོས་དྲུག་ནི། །སྔོན་བསགས་ལེགས་པར་སྤྱད་པའི་ལས་འཕྲོ་ཡོད། ། ད་ལྟ་སྒོ་གསུམ་གཡོ་མེད་དྲང་པོར་གནས། །སེམས་ཅན་རིགས་ལ་རྣམ་པར་འཚེ་བ་མེད། ། ལས་འབྲས་དད་པས་དགེ་སྡིག་ཤན་ཐང་ཕྱེད། །ཡང་དག་ངེས་དོན་ལྟ་བ་བཟང་ལ་མོས། ། དད་གུས་ལྡན་པས་ཆོས་ལ་བརྩོན་པ་སྟེ། །མཐོ་རིས་དགའ་བདེ་ལག་པའི་མཐིལ་ན་ཡོད། ། གསུངས། བདེ་འགྲོ་མཐོ་རིས་འཐོབ་བྱེད་ཀྱི་རྒྱུའི་ཆོས་དྲུག་ཡོད། གང་རེད་ཟེར་ན། སྐྱེ་བ་སྔ་མའང་དགེ་བ་ལེགས་པར་སྤྱད་དེ་ད་ལྟ་སངས་རྒྱས་ཀྱི་བསྟན་པ་དར་བའི་ཡུལ་དུ་སྐྱེས། དལ་འབྱོར་གྱི་མི་ལུས་ཐོབ། བླ་མས་རྗེས་སུ་བཟུང༌། གདམས་ངག་སྒོམ་དུས་ཡོད་པའི་ལས་འཕྲོ་བཟང་པོ་འགྱུར་པ་ཡིན། ད་ལྟ་སྒོ་ལུས་ངག་ཡིད་གསུམ་འདིའང་གཞན་མགོ་སྐོར་རྒྱུ་ལྟ་བུ་སྐྱོན་ཡོད་ནའང་མེད་མདོག་བྱས། ཡོན་ཏན་མེད་ནའང་ཡོད་མདོག་བྱས་པ་མི་གཡོ་སྒྱུ་མེད་པའི་དྲང་པོར་གནས་ན་ཐར་པའི་ལམ་འཐོབ་རྒྱུ་རེད། སེམས་ཅན་གྱི་རིགས་ཐམས་ཅད་ལ་གནོད་པ་གཏན་ནས་མ་བྱས་ན་གཞན་གནོད་གཞི་དང་བཅས་པ་སྤངས་པ་བྱང་ཆུབ་སེམས་དཔའི་ལམ་རེད་དུས་རྣམ་པར་འཚེ་བ་མེད་པ་བྱེད། ལས་རྒྱུ་འབྲས་ལ་ཡིད་ཆེས་ཀྱི་དད་པའི་སྒོ་ནས་དགེ་བ་སྒྲུབ་ག་ཚོད་ཐུབ་ཐུབ། སྡིག་པ་སྤོང་ཐུབ་ཐུབ་བྱེད་ནས་དགེ་སྡིག་གཉིས་མ་འདྲེས་པ་ཤན་ཐང་ཕྱེད་དེ་དགེ་བ་དང་དུ་བླང༌། སྡིག་པ་སྤང་དགོས་རྒྱུ་ཡིན། དེ་ནང་ནས་ཀྱང་ཡང་དག་པ་ངེས་དོན་གྱི་ལྟ་སྒོམ་སྤྱོད་པ་ལ་མོས་ནས་དབུ་མ་ཆེན་པོའི་ལྟ་བ་ཟེར་མཁན་དང༌། གསང་སྔགས་རྡོ་རྗེ་ཐེག་པའི་དག་མཉམ་བདེན་པ་དབྱེར་མེད་ཀྱི་ལྟ་བ། རྫོགས་པ་ཆེན་པོ་གདིང་གི་ལྟ་བ་རི་བོ་ཅོག་བཞག་དེ་ལ་མོས་པ་ཡག་པོ་བྱེད་བསྡདན། དམ་པའི་ཆོས་འདི་ལ་དད་གུས་ལྡན་པས་ཆོས་ལ་བརྩོན་པར་འགྱུར་པ་སྟེ། དེ་ལྟར་བྱེད་བསྡད་ན་མཐོ་རིས་ལྷ་དང་མིའི་དགའ་བདེ་འདི་རང་གི་ལག་པའི་ནང་དུ་ཡོད་པའི་ཕྱིར་ན་ལག་པའི་མཐིལ་ན་ཡོད། (309) ངན་སོང་འགྲོ་བ་དག་གི་ཆོས་དྲུག་ནི། །རང་གར་ཁྲོ་ཞིང་ངང་རྒྱུད་རྩུབ་པ་དང༌། ། དགེ་ལ་སྨོད་ཅིང་སྡིག་པའི་ལས་ལ་བསྟོད། །ཐབས་ཀྱིས་གཞན་བསླུ་གཡོ་དང་སྒྱུར་ལྡན་ཞིང༌། ། གཞན་དག་ཕུན་ཚོགས་མཐོང་ལ་ཕྲག་དོག་བྱེད། །ནོར་རྫས་ཞེན་ཆགས་སེར་སྣ་གཏོང་སེམས་མེད། ། གཞན་ལ་ཁྱད་གསོད་ང་རྒྱལ་རློམ་སེམས་ཆེ། །འདི་དག་སུ་ལྡན་ངན་སོང་མདུན་ནས་བསུ། ། སྡུག་བསྔལ་ཚད་མེད་ཐར་བའི་དུས་མེད་མྱོང༌། ། གསུངས་ནས་བཟུང་སྟེ། དུས་རྒྱུན་དུ་སེམས་རྒྱུད་འདི་འདྲའི་གཤིས་ཀ་ཞིག་ཡོད་ན་ངན་སོང་དུ་འགྲོ་བ་ལ་ཐེ་ཚོམ་མེད། དེ་ལ་ཆོས་དྲུག་ཡོད། གང་རེད་ཟེར་ན། རྐྱེན་བཟང་ངན་ཅུང་ཟད་ཙམ་ལའང་རླུང་མང་པོ་ལང་ཞིང་རང་གི་རྒྱུད་འདི་ཚེར་མ་ལྟ་བུ་སུ་དང་གཤིབ་དཀའ་བ་རང་རྒྱུད་རྩུབ་པ་ཡིན་པ་དང༌། དེ་ནས་དགེ་བ་བྱེད་པའི་གང་ཟག་ལ་སྨོད་པ་བྱས། སྡིག་པ་མི་དགེ་བ་མི་དཔའ་བོས་སྲོག་མང་པོ་བཅད་པ་ལྟ་བུ་དང༌། རྐུ་བྱས་པ་ལ་སོགས་པ་སྡིག་པའི་ལས་ལ་བསྟོད་ར་གཏོང་མཁན། རང་ཡང་དེ་ལ་དགའ་བ་དང༌། ཐབས་ཀྱིས་གཞན་ཕ་རོལ་པོ་ལ་གཡོ་སྒྱུས་མགོ་སྐོར་གཏོང་བ་དང་ལྡན། གཞན་ལ་སྟོབས་དང་འབྱོར་བ་མངའ་ཐང༌། སྙན་གྲགས། མཁས་པ་རྩོམ་པའི་ཡོན་ཏན་ཡོད་ན་གང་ཡང་མ་རེད་ཟེར་ནས། རང་གི་ཀླད་ལ་ཤོར་བཞག་རྒྱུའི་ཕྲག་དོག་བྱེད་པ་དང༌། ནོར་རྫས་ལ་ཞེན་ཆགས་ཀྱིས་ཕུགས་སེར་སྣ་བཞག་སྟེ། མཆོད་སྦྱིན་དང་གཏོང་བའི་སེམས་མེད་པ་དང༌། གཞན་གྱི་གང་ཟག་མཁས་པ་ཞིག་ཡོད་ན་དེ་ཡོན་ཏན་ལ་ཡོན་ཏན་དུ་མི་མཐོང་བའི་ཁྱད་དུ་གསོད་པ་དང༌། རང་གི་རྒྱུད་ལ་ཡོན་ཏན་མེད་ནའང་ཡོད་སྙམ་པའི་ང་རྒྱལ་གྱི་རློམ་སེམས་ཆེ་བ་འདི་དག་སུ་དང་ལྡན་ན་ངན་སོང་མདུན་ནས་བསུ་སྟེ་འགྲོ་བ་ཐེ་ཚོམ་མེད་པས། དེ་ངན་སོང་གསུམ་ན་སྡུག་བསྔལ་ཚད་མེད་པའི་ཐར་པའི་དུས་མེད་བག་ཡོད་པ་བྱེད་དགོས། (310) ཐར་ལམ་བསྒྲུབ་པའི་དམ་ཆོས་རྣམ་དྲུག་ནི། །མོས་གུས་དྲག་པོས་བླ་མ་མཁས་བསྟེན་ལ། ། ཐོས་བསམ་རྒྱ་སྐྱེད་རྩ་བ་ཆོད་པ་ཡིན། །བྱིན་རླབས་མགོན་སྐྱབས་མེད་ན་བར་མ་དོར། ། བར་ཆོད་བདུད་ཀྱིས་བསླུ་བས་དཀོན་མཆོག་ཁུར༌། །དགྲ་གཉེན་ཡིད་འབྱུང་མ་སྐྱེ་ཉོན་མོངས་ཀྱི། ། འདམ་ལས་མི་ཐོན་ཆགས་སྡང་བདུད་ལས་ཁྲོལ། །ཤེས་བཞིན་བྱ་རས་མ་ཟིན་ངན་སོང་གི །གཡང་སར་སྐྱུར་པས་བག་ཡོད་རྒྱུན་དུ་བསྟེན། །ཆོས་སྤྱོད་དཔུང་དང་མི་ལྡན་འཁོར་བ་ཡི། ། གཡུལ་ངོ་མི་བཟློག་གསོ་སྦྱོང་ལས་ལ་འབད། །དམིགས་མེད་རྩིས་མ་ཟིན་ན་འདུས་བྱས་ཀྱི། ། དགེ་བས་བྱང་ཆུབ་མི་འགྲུབ་ཤེས་རབ་སྦྲེལ། །དེ་ལྟར་བརྩོན་ན་བྱང་ཆུབ་མྱུར་དུ་འགྲུབ། ། གསུངས་དུས་ཐར་ལམ་སྒྲུབ་པར་བྱེད་པའི་དམ་པའི་ཆོས་ཀྱི་གནད་དྲུག་ཡོད། གང་རེད་ཟེར་ན། སངས་རྒྱས་དངོས་མཐོང་གི་བླ་མ་ལ་མོས་གུས་དྲག་པོས་བླ་མ་བསྟེན་ན་ཐར་ལམ་མ་ནོར་བ་ཡིན་རྒྱུ་རེད། དེ་ནས་བླ་མའི་སྐུ་མདུན་ནས་ཐོས་པ་བསམ་པ་གཏན་ནས་ཆོག་ཤེས་མི་བྱེད་པ་གཡག་ལྟོགས་ཀྱིས་རྩྭ་ཟོས་པ་ལྟ་བུའི་རྒྱ་སྐྱེད་དེ་ལྟ་སྒོམ་སྤྱོད་གསུམ་གྱི་རྩ་བ་ཆོད་དགོས་པ་ཡིན། བྱིན་རླབས་ཀྱི་མགོན་སྐྱབས་མེད་ནས་བཟུང་སྟེ་བར་མ་དོར་བར་དོ་བར་ཆོད་བདུད་ཀྱིས་བསླུ་འོང་བ་ཡིན་པས། དུས་རྟག་ཏུ་དཀོན་མཆོག་གསུམ་པོ་གཙུག་ཏུ་ཁུར་ཏེ་དེ་ལ་གསོལ་བ་འདེབས། དགྲ་ཡིན་ན་སྡང་སེམས་དེ་སྙིང་པོ་མིན་འདུག་བསམ་རྒྱུ་ཕར་གཡུག །གཉེན་ཡིན་ན་ཆགས་སེམས་མི་བཟོ་བསམ་སྙིང་པོ་མིན་འདུག་དེ་ཕར་གཡུག་བཞག་གི་ཡིད་འབྱུང་བ་འདི། ཡིད་སྐྱོ་ཤས་མི་སྐྱེ་ན་ཉོན་མོངས་པ་ཆགས་སྡང་གི་འདམ་ལས་མི་ཐོན་པས་ན་ཆགས་སྡང་གི་བདུད་ལས་ཁྲོལ། དགེ་སྡིག་བླང་དོར་ཇི་ལྟ་བ་བཞིན་དུ་ཤེས་བཞིན་དུ་རང་གི་དྲན་པའི་བྱ་རས་ཀྱིས་དགེ་བ་སྒྲུབ། སྡིག་པ་སྤོང་བའི་བླང་དོར་མ་བྱས་ན་ངན་སོང་གི་གཡང་ས་ལྷུང་བས་བག་ཡོད་དེ་རང་གི་ལུས་ངག་ཡིད་གསུམ་ཅི་བྱེད་ཀྱི་འདུག་བལྟ་སྟེ་བག་ཡོད་འདི་རྒྱུན་དུ་བསྟེན། དམ་པའི་ཆོས་སྤྱོད་པ་ཕྱག་འཚལ་བ། སྐོར་བ་བྱེད་པ། དམ་པའི་ཆོས་ཉན་པ། ཡི་གེའི་བྲི་བ་ལ་སོགས་པའི་ཆོས་སྤྱོད་ཀྱི་དཔུང་དང་མི་ལྡན་ན་ཁམས་གསུམ་འཁོར་བའི་གཡུལ་ངོ་འདི་མི་བཟློག་པས་ན་དུས་རྟག་ཏུ་དགེ་བའི་ཆོས་ཐམས་ཅད་ཁ་གསོ་སྟེ། དགེ་བ་ཆུང་ངུ་ཞིག་ཡོད་ན་ཆེ་རུ་གཏང༌། སྡིག་པ་ཆུང་ངུ་ཞིག་ཡོད་ན་ཕར་སྦྱང་བ་ལ་འབད་པར་འགྱུར་བ་ཡིན། དེ་ཐམས་ཅད་ལའང་སྒྱུ་མ་དང་རྨི་ལམ་ལྟ་བུ་དམིགས་མེད་སྟོང་པ་ཉིད་ཀྱི་རྩིས་མ་ཟིན་ན་འདུས་བྱས་ཀྱི་དགེ་བ་འདི་ཁོང་ཁྲོ་གཅིག་གིས་ཟད་འགྲོ་བ་དང༌། འབྲས་བུ་ལན་གཅིག་སྨིན་ཚར་ནས་བསྐྱར་རྒྱུ་མེད་པས་ན་བྱང་ཆུབ་མི་འགྲུབ་པས་འཁོར་གསུམ་རྣམ་པར་མི་རྟོག་པའི་སྒོ་ནས་ཤེས་རབ་ཀྱིས་སྤེལ་ཏེ། དེ་ལ་སྒྱུ་མ་དང་རྨི་ལམ་ལྟ་བུ་དང་རྒྱལ་བ་སྲས་བཅས་ཀྱི་བསྔོ་བས་རྩིས་ཟིན་པའི་དེ་ལྟར་བརྩོན་ན་བྱང་ཆུབ་མྱུར་དུ་འགྲུབ། (311) ཚོགས་བསགས་དགེ་ལ་འབད་པའི་ཆོས་དྲུག་ནི། །ཡར་ལ་གོང་མའི་བཀུར་སྟི་ཚོགས་ཆེ་བས། ། བླ་མ་ཡི་དམ་མཁའ་འགྲོ་མཆོད་པ་གཅེས། །མར་ལ་འོག་མའི་ཕན་འདོགས་ཚོགས་ཆེ་བས། ། ཚད་མེད་སྙིང་རྗེས་སྡུག་ཕོངས་བསྐྱང་བ་གཅེས། །ནང་དུ་ཕྱོགས་མེད་དམ་ཆོས་ཚོགས་ཆེ་བས། ། ཐོས་པ་བསམ་པ་སྒོམ་པ་བརྩོན་པར་གྱིས། །ཕར་ལ་གཞན་ལ་ཕན་འདོགས་ཚོགས་ཆེ་བས། ། སེམས་བསྐྱེད་ཆོས་བཤད་མགོན་སྐྱབས་དཔུང་གཉེན་མཛོད། །ཚུར་ལ་མཚན་མའི་དམིགས་མེད་ཚོགས་ཆེ་བས། ། ངར་འཛིན་རློམ་སེམས་མཚན་མར་འཛིན་པ་སྤང༌། །བར་དུ་གནས་ལུགས་བསྒྲུབ་པ་ཚོགས་ཆེ་བས། ། མཐར་ཐུག་དོན་གྱི་དཀོན་མཆོག་གསུམ་པོ་བསྒྲུབ། །དེ་ལྟར་སྤྱད་ན་མྱུར་དུ་སངས་རྒྱས་འགྲུབ། ། གསུངས་ནས་བཟུང་སྟེ། ལས་ཀ་ཆུང་ཆུང་བྱས་ན་ཚོགས་རྒྱ་ཆེན་པོ་བསགས་པའི་ཆོས་དྲུག་ཡོད། གང་རེད་ཟེར་ན། ཡར་ལ་དཀོན་མཆོག་གསུམ་པོ་དང་བླ་མ་ལ་བཀུར་སྟི་བསྙེན་བཀུར་བྱས་ན་ཚོགས་ཆེ་བསོད་ནམས་ཀྱི་ཚོགས་དཔག་ཏུ་མེད་པ་ཞིག་རྫོགས་འགྲོ་བ་ཡིན་པས་ན་བླ་མ་ཡི་དམ་མཁའ་འགྲོ་ལ་མཆོད་དགོས་པ་ཡིན། མར་ལ་སེམས་ཅན་ཐམས་ཅད་ལ་ཕན་འདོགས་ཀྱི་བསམ་པ་བཟང་པོ་བྱས་ན། དེ་སངས་རྒྱས་གོ་འཕང་སྒྲུབ་པའི་རྒྱུ་མ་ནོར་བ་ཡིན་པས་ཚོགས་ཆེ་བས་ཚད་མེད་པའི་སྙིང་རྗེ་དགྲ་གཉེན་རིས་སུ་མ་ཆད་པ་སྡུག་བསྔལ་ཅན་དང༌། ཕོངས་པའི་སེམས་ཅན་ཐམས་ཅད་བྱམས་པ་དང་སྙིང་རྗེས་བསྐྱང༌། ནང་དུ་ཕྱོགས་རིས་མེད་པའི་དམ་པའི་ཆོས་ཅི་དང་ཅི་ལྟ་བུ་ཡིན་ན་གྲུབ་མཐའ་ཕྱོགས་མེད་ཀྱི་དམ་པའི་ཆོས་ཚུལ་བཞིན་དུ་ཐོས་བསམ་སྒོམ་གསུམ་ཡག་པོ་བྱས་ན། ཐོས་པ་རྒྱ་ཆེན་པོའི་ཡོན་ཏན་རང་ཤུགས་ཀྱིས་རྒྱུད་ལ་འགྲོ་བ་ཡིན་པས་ན་སྒོམ་སྒྲུབ་ལ་བརྩོན་པར་གྱིས། ཕར་གཞན་ལ་ཕན་པ་གང་ཆེ་ལུས་ངག་ཡིད་གསུམ་པོས་ཕན་པ་དང། ཕན་འདོགས་ཀྱི་བསམ་པ་བཟང་པོ་བྱས་ན་ཚོགས་ཆེ་བས། བྱང་ཆུབ་ཏུ་སེམས་བསྐྱེད་གཞན་དགེ་ལ་བསྐུལ་བར་བྱ་བའི་ཕྱིར་དུ་ཆོས་བཤད། དེ་ཐམས་ཅད་ཀྱི་མགོན་སྐྱབས་དཔུང་གཉེན་མཛད་དགོས་པ་ཡིན། ཚུར་ལ་མཚན་མའི་དམིགས་མེད་གསུངས་དུས། དགེ་བ་དང་ཇི་ལྟ་བུ་རང་གི་ཡོན་ཏན་ཞིག་གྲུབ་ཡོད་ན་སྒྱུ་མ་དང་རྨི་ལམ་ལྟ་བུ་དམིགས་མེད་བྱས་ན་ཚོགས་ཆེ་བས། ངས་དགེ་བ་འདི་བྱས་བཞག་ཡོད། ང་ལྟ་བུ་སུ་མེད་བསམ་རྒྱུ་ངར་འཛིན་གྱི་རློམ་སེམས་མཚན་མར་འཛིན་པ་སྤང༌། བར་དུ་ཉམས་ལེན་བྱེད་པ་ཐམས་ཅད་ཀྱི་ནང་ནས་གནས་ལུགས་མ་བཅོས་པ་སྐྱོང་བ་འདི་ཚོགས་ཆེ་བ་ཡིན་པས་ན། མཐར་ཐུག་དོན་གྱི་དཀོན་མཆོག་གསུམ་པོ་ངོ་བོ་རང་བཞིན་ཐུགས་རྗེ་གསུམ་ལ་ཚང་བསྡད་ཡོད་པས་དེ་ལྟར་སྤྱད་ན་མྱུར་དུ་སངས་རྒྱས་འགྲུབ་པ་ཡིན། (312) རང་ཕུང་རང་གིས་བསྒྲུབ་པའི་ཆོས་དྲུག་ནི། །བྱམས་པས་སྨྲ་བའི་གདམས་ངག་མི་ཉན་ཏེ། ། རུས་སྦལ་ཁ་ནས་ཤིང་ཤོར་འདྲ་བས་ཕུང༌། །ལས་ངན་བྱས་ནས་སྐྱིད་པར་འདོད་པ་དེ། ཁོང་དུ་དུག་ཟོས་བདེ་བར་འདོད་འདྲས་ཕུང༌། །བླ་མ་བོར་ནས་སྡིག་གྲོགས་བསྟེན་པ་དེ། ། སྐྱེལ་མ་བཞག་ནས་དགྲ་གསེབ་ཕྱིན་འདྲས་ཕུང༌། །ལྷ་ཆོས་བབས་ནས་མི་ཆོས་སྤྱོད་པ་དེ། ། རྒྱལ་སྲིད་བབས་ནས་ཕྱུགས་རྟ་འཚོ་འདྲས་ཕུང༌། །དེ་ལྟར་མ་སོང་ཤིན་ཏུ་གཅེས་པ་ཡིན། ། གསུངས་དུས། རང་གི་ལས་ཀས་རང་ཕུང་བཞག་རྒྱུ་ཆོས་དྲུག་ཡོད། གང་རེད་ཟེར་ན། ཕར་ལ་བྱམས་པའི་སྒོ་ནས་འཁོར་སློབ་མ་ཐམས་ཅད་ལ་གདམས་ངག་ཡག་པོ་ཞིག་བསྟན་ན་དེ་རྣམས་ཀྱིས་མི་ཉན་འོང་ན། དཔེར་ན་སྔ་མོ་སངས་རྒྱས་དང་ཀུན་དགའ་བོ་གཉིས་བྱ་ངང་པ་ཆུང་ཆུང་ཞིག་གི་སྐྱེ་བ་བཞེས་འོང་དུས། དེ་ནས་ལྷས་སྦྱིན་རུས་སྦལ་གྱི་སྐྱེ་བ་བླངས་ཡོད་དུས་རུས་སྦལ་དེའི་ཆུ་འདི་སྐམ་ཤི་གྲབས་བྱས་དུས། བྱ་ངང་པ་གཉིས་ཀྱིས་ཤིང་དབྱུག་པ་ཞིག་བཟུང་ནས་རུས་སྦལ་གྱི་ལག་པ་གཉིས་དང་ཁ་ཡིས་འདི་ལ་བཟུང་ནམ་མཁའ་ནས་ཁུར་འོང་ནས་གྲོང་པ་ཞིག་གི་ཀླད་ལ་ལྡིང་འོང་དུས། ངང་པ་གཉིས་ཀྱིས་རུས་སྦལ་ཁུར་འགྲོ་ཟེར་ཐབས་མཁས་པ་ཨེ་འདྲ་བྱེད་ཀྱི་ཟེར། ཐམས་ཅད་ཀྱིས་སྐད་གྲགས་རྒྱག་འོང་བ་དང༌། རུས་སྦལ་ཁོ་རང་གིས་ངས་ཐབས་མཁས་པ་བྱས་ཟེར་ཁ་ཡིས་གཅིག་ཟེར་དུས། ཁའི་ཤིང་འདི་ཤོར། ས་ལ་ཁོ་རང་བརྒྱབ་ཤི་སོང་རེད། དཔེ་དེ་ལྟ་བུ་ཡིན་གསུངས། ལས་ངན་གྱི་སྡིག་པའམ་མི་དགེ་བ་མང་པོ་བྱས་ནས་ང་སྐྱིད་པོ་འོང་བསམ་ན་ཁོག་པའི་ནང་དུ་དུག་ཟོས་ཏེ། ད་ང་ཚེ་རིང་པོ་བསྡད་རྒྱུ་རེད་བསམ་ནས་དེ་ནས་ཆུ་ཚོད་གཅིག་མི་གནས་པ་ཤི་འགྲོ་རྒྱུ་རེད་དུས་འདི་ཕུང་བ་ཡིན། བླ་མ་དགེ་བའི་བཤེས་གཉེན་ཚུལ་བཞིན་དུ་མི་བསྟེན། དེའི་བཀའ་མི་སྒྲུབ། སྡིག་པའི་གྲོགས་པོ་སྲོག་གཅོད་པ་དང་སྨད་ཚོང་མ་ལ་སོགས་བསྟེན་པར་བྱེད་པ་འདི་ནི། དཔེར་ན་ས་ལུང་པ་སྟོང་པ་དགྲ་མང་པོ་ཡོད་ས་ཞིག་ལ་འགྲོ་དགོས་ན་སྐྱེལ་མ་གཅིག་ཀྱང་མི་དགོས་པ་རང་གཅིག་པུ་ཕྱིན་སོང་ན། ནོར་ལོངས་སྤྱོད་ཐམས་ཅད་བརླག སྲོག་ལ་རྒོལ་འོང་རྒྱུ་རེད་དེ་འདྲ་ཡིན། དེ་ནས་ལྷ་ཆོས་ལས་བབས་ནས་མི་ཆོས་ཀྱི་སྒོ་ནས་དགྲ་འདུལ་གཉེན་སྐྱོང་ཚོང་ཁེ་གྲགས་སྒྲུབ་པ་འདི། རྒྱལ་པོས་རྒྱལ་སྲིད་ལས་བབས་ནས་མིའི་ཕྱུགས་དང་རྟ་འཚོ་བ་བྱེད་པའི་རྫི་བོ་བྱས་ན་རྒྱལ་པོ་འདི་གོ་ས་ཐམས་ཅད་ཕབ་ཐམས་ཅད་ཀྱིས་མི་སྙན་པ་བརྗོད་རྒྱུ་རེད། དེ་ལྟར་མ་སོང་ཤིན་ཏུ་གཅེས་པ་ཡིན། (313) མ་སོང་དྲུག་གིས་རང་གྲོས་བཏབ་པ་ནི། །གྲོང་པར་མ་སོང་རི་ཁྲོད་དབེན་པ་བསྟེན། ། གདོས་ཆོས་མ་སོང་སྒོ་གསུམ་ཞི་དུལ་ལྡན། །བློ་རྒོད་མ་སོང་བློ་སྣ་ཆོས་ལ་ཁུག །ཁྲེལ་མེད་མ་སོང་ཁས་བླངས་དམ་བཅའ་བསྒྲུབ། །དམ་མེད་མ་སོང་བླ་མ་མཆེད་གྲོགས་བཀུར། ། སྡུག་འཁུམས་མ་སོང་ཡངས་པ་ཁྲོལ་ལེ་བ། །བློ་བདེའི་མལ་དུ་ཉལ་བ་ཤིན་ཏུ་གཅེས། ། གསུངས་ནས་བཟུང་སྟེ། ད་འདི་ཡང་གང་རེད་ཟེར་ན། མ་སོང་བ་དྲུག་གིས་གྲོས་གདབ་དགོས་པ་ཡིན། གང་རེད་ཟེར་ན། གྲོང་པ་ལ་མ་འགྲོ་རི་ཁྲོད་དབེན་པ་བསྟེན་ན་ཡོན་ཏན་ཐམས་ཅད་འཕེལ་འོང་རྒྱུ་རེད་གསུངས་རེད། དེ་ནས་རང་གིས་གདོས་ཆོས་དང་ཟོག་པོས་ཆོས་ཀྱི་གྲུབ་འཐོབ་ཡིན་མདོག །གཞན་ངོ་སྲུང་མདོག །སྐྱེ་རྟགས། ཚེ་ཚད་མང་པོ་མ་བྱེད་པ་སྒོ་གསུམ་ཞི་དུལ་དང་ལྡན་པ་བྱེད་དགོས་རྒྱུ་རེད། བློ་རྒོད་པོ་བྱེད་དེ་རྣམ་གཡེང་དང་འདུ་འཛི་མ་བྱེད་པ་བློ་སྣ་དམ་པའི་ཆོས་ལ་གཅིག་ཏུ་བྱེད་དགོས། རང་གིས་སྡིག་པ་ཕྲ་མོ་ཞིག་བྱས་ན་རྒྱལ་བ་སྲས་དང་བཅས་པས་ཐུགས་ཁྲེལ་འགྲོ་བསམ་སྟེ་དད་པ་བྱེད་དགོས་མ་གཏོགས། ཁྲེལ་མེད་བྱས་ན་སྔར་ཁས་བླང་གི་དམ་བཅའ་ཐམས་ཅད་ཀྱང་རང་ཤུགས་ཀྱིས་འགལ་འགྲོ་རེད། དམ་ཚིག་ཚུལ་བཞིན་དུ་ངོ་ལྐོག་མེད་པ་མ་བསྲུངས་ནས་བཟུང་སྟེ་རང་དངོས་གྲུབ་འཐོབ་རྒྱུ་མ་རེད་དུས། བླ་མ་དང་མཆེད་གྲོགས་ཚོ་མིག་གི་འབྲས་བུ་བཞིན་དུ་གཙུག་ཏུ་ཁུར་ཏེ་དམ་ཚིག་ངོ་ལྐོག་མ་བྱེད་པ་ཡིན། སྡུག་འཁུམས་མ་སོང་བ་གསུངས་དུས། ད་ཡུན་རིང་པོ་ལོ་ཟླ་བ་ལ་ངས་འདི་ཞིག་བསྒྲུབས་ཡིན། ཅི་ཞིག་བྱས་བཞག་རྒྱུ་ཟེར་སྡུག་ཡུས་འདྲ་བཤད་མི་བསྡད་པ་ཡངས་པ་ཁྲོལ་ལེ། ཆོས་ཉིད་ཀྱི་བློ་བདེའི་མལ་གུ་ཡངས་པ་ཞིག་གི་རྟོགས་པ་རྒྱུད་ལ་སྐྱེ་བ་ཞག་སྐྱེད་ཐོན་པ་གཅེས། (314) ཕོངས་པ་དྲུག་གིས་ལེགས་པར་བསམ་པ་ནི། །ཕ་རྒན་དྲིན་ཅན་བླ་མ་བཀའ་དྲིན་ཅན། ། བརྗེད་དུ་ཕོངས་པས་བསྙེན་བཀུར་གསོལ་བ་ཐོབ། །མ་རྒན་དྲིན་ཅན་འགྲོ་དྲུག་སེམས་ཅན་རྣམས། ། སྡུག་ཏུ་ཕོངས་པས་བདེ་ཆེན་ལམ་སྣ་དྲོངས། །རང་ཉིད་དལ་འབྱོར་རྙེད་དཀའི་སྒོ་གསུམ་འདི། ། དལ་དུ་ཕོངས་པས་གཞན་དོན་དགེ་ལ་བཀོལ། །གྲོགས་མཆོག་རྣམས་དང་དངོས་གྲུབ་ཡི་དམ་ལྷ། ། འབྲལ་དུ་ཕོངས་པས་རྟག་ཏུ་གུས་པས་འགྲོགས། །བུ་མཆོག་རང་བྱུང་ཁྱེའུ་ཆུང་མཛེས་པ་འདི། ། འཁྲུལ་དུ་ཕོངས་པས་ཆོས་ཉིད་བཙན་ས་ཟུང༌། །ཕ་ནོར་སེམས་ཉིད་ནོར་བུ་རིན་ཆེན་འདི། ། ཤོར་དུ་ཕོངས་པས་མ་ཡེངས་གཅེས་སྤྲས་ཀྱིས། །གཏན་སྲིད་འཛིན་ན་གདམས་པ་དེ་དྲུག་གཅེས། ། གསུངས་ནས་བཟུང་སྟེ། རང་ལ་སྤངས་རྟོགས་ཀྱི་ཡོན་ཏན། དཔེར་ན་འཇིག་རྟེན་ན་ཕས་བུ་སྐྱོང་དུས་དཔེ་མེད་བརྩེ་བ་ཆེན་པོ་རེད་དུས། དེ་ལས་ཀྱང་དྲིན་ཅན་བླ་མའི་གདམས་ངག་འདི་ཚུལ་བཞིན་དུ་ཉན་ན་འཁོར་བ་ངན་སོང་ལས་ཐར་འགྲོ་ཡི་རེད་དུས། དེ་དུས་སྐད་ཅིག་མ་གཅིག་ལའང་བརྗེད་དུ་ཕོངས་པའི་སྒོ་ནས་བླ་མ་ལ་བསྙེན་བཀུར་དང༌། དུས་རྒྱུན་དུ་གསོལ་བ་ཐོབ་གསུངས། རང་གི་ཕ་མ་གྱུར་པའི་འགྲོ་བ་དྲུག་གི་སེམས་ཅན་ཡིན་ན། འདི་སེམས་ཅན་ཐམས་ཅད་སྡུག་བསྔལ་སྐད་ཅིག་མ་ཙམ་གྱི་ཁབ་ཕྲ་མོ་ཞིག་ཟུག་གཟེར་གྱི་སྡུག་བསྔལ་མི་འོང་བ་བདེ་བའི་ལམ་ལ་བཀོད་དགོས་བསམ་སྟེ། རང་གི་ལུས་ངག་ཡིད་གསུམ་འདི་གཞན་དོན་ཁོ་ན་ལ་བསམ་གསུངས། རང་གི་དལ་འབྱོར་རྙེད་པར་དཀའ་བའི་སྒོ་གསུམ་པོ་འདི་ཆུ་ཚོད་གཅིག་ལའང་འཕྲོ་བརླག་ཏུ་མ་སོང་བ་དུས་རྒྱུན་དུ་གཞན་སེམས་ཅན་གྱི་དོན་བྱེད་པ་དང༌། ལུས་ངག་ཡིད་གསུམ་དགེ་བ་ལ་བཀོལ། གྲོགས་ཀྱི་མཆོག་ཏུ་གྱུར་པ་རྡོ་རྗེ་སྤུན་གྲོགས་རྣམས་དང༌། དངོས་གྲུབ་ཡི་དམ་གྱི་ལྷ་འདི་འབྲལ་དུ་ཕོངས་པས་དུས་རྟག་ཏུ་མིག་བཞིན་དུ་གཅེས་པར་བསྲུང་སྟེ། ཆགས་སྡང་འགྲན་སེམས་མེད་པ་ཐུགས་ཡིད་གཅིག་ཏུ་བསྲེས་པའི་སྒོ་ནས་འགྲོགས་དགོས། བུ་མཆོག་རང་བྱུང་ཁྱེའུ་མཛེས་པ་རང་བྱུང་གི་ཤེས་པ་རང་གི་རིག་པའི་ངོ་བོ་འདི་ཉིད་འཁྲུལ་དུ་ཕོངས་པས་ཆོས་ཉིད་ཀྱི་བཙན་ས་ལ་བཟུང་སྟེ་མ་འཁྲུལ་བ་གྱིས། ཕའི་ནོར་འདི་བུ་ལ་བཅོལ་ན་བུ་ཕྱུག་པོ་ཆགས་རྒྱུ་རེད་དུས། དེ་ལྟ་བུ་ཕ་ནོར་འདི་གང་རེད་ཟེར་ན། སེམས་ཉིད་ཡིད་བཞིན་གྱི་ནོར་བུ་རིན་པོ་ཆེ་ངོ་ཤེས་པ་འདི་ཡིན། འདི་གཞན་ལ་ཤོར་དུ་ཕོངས་པས་དྲན་པ་དང་ཤེས་བཞིན་གྱིས་མ་ཡེང་པ་གཅེས་སྤྲས་བྱེད། དེ་ནས་ཐར་པ་ཐམས་ཅད་མཁྱེན་པའི་གཏན་སྲིད་ཟིན་ནས་བདེ་བ་ཞིག་འཐོབ་དགོས་བསམ་ན་གདམས་པ་འདི་དྲུག་གཅེས་པ་ཡིན། (315) ཆོས་མཐར་མ་ཕྱིན་ཉེས་པ་རྣམ་དྲུག་ནི། །སྲིད་པར་སྐྱེ་བའི་སྡུག་བསྔལ་མི་འདོད་ཀྱང༌། ། ཆུ་འབུར་སས་མི་ནོན་པ་ལྟ་བུ་འབྱུང༌། །རྒས་ཤིང་འཁོགས་པའི་སྡུག་བསྔལ་མི་འདོད་ཀྱང༌། ། མེ་ཏོག་སད་ཀྱིས་རྙིང་བ་བཞིན་དུ་འོང༌། །ན་བའི་སྡུག་བསྔལ་དྲག་པོ་མི་འདོད་ཀྱང༌། ། གསེར་མིག་ཉ་མོ་བྱེ་ཚན་བསྒྲེས་བཞིན་འོང༌། །རང་གཞན་འབྲལ་བའི་སྡུག་བསྔལ་མི་འདོད་ཀྱང༌། ། རྔ་མོ་རང་གི་བུ་སྟོར་བཞིན་དུ་འོང༌། །དགྲ་འདྲེས་གནོད་པའི་སྡུག་བསྔལ་མི་འདོད་ཀྱང༌། ། བྱེའུ་ཆུང་ཁྲ་ཡིས་འདེད་པ་ལྟ་བུ་འོང༌། །འཆི་བའི་སྡུག་བསྔལ་དྲག་པོ་མི་འདོད་ཀྱང༌། ། མར་མེ་རླུང་གིས་བཏབ་བཞིན་འོང་བ་སྟེ། །འདི་དག་བསམས་ནས་ཆོས་ལ་བརྩོན་པར་མཛོད། ། ཆོས་མཐར་མ་ཕྱིན་པའི་ཉེས་པ་དྲུག་ཡོད། གང་རེད་ཟེར་ན། སྲིད་པ་ཁམས་གསུམ་འཁོར་བའི་སྡུག་བསྔལ་འདི་འདོད་མཁན་གཅིག་ཀྱང་ཡོད་རྒྱུ་མ་རེད་དེ། ལས་དང་ཉོན་མོངས་པའི་སྒྲིབ་པ་འདི་སྤངས་མི་ཐུབ་ནས་བཟུང་སྟེ། ས་འོག་ནས་ཆུ་ཞིག་རྡོལ་འོང་ན་དེ་ལ་ས་བླུགས་ཏེ་མ་མནན་དགོས་བསམ་ན་མནན་ཐུབ་ཀྱི་མ་རེད། དཔེ་དེ་བཞིན་དུ་རེད། རྒས་པ་ཆགས་ཏེ་མིག་མི་གསལ། དབང་པོ་འགགས་དེ་ལྟ་བུའི་སྡུག་བསྔལ་སུ་གཅིག་གིས་དང་དུ་མི་ལེན། དང་དུ་ལེན་པར་མི་འདོད་པ་རྒས་པའི་སྡུག་བསྔལ་འདོད་པ་གཅིག་ཀྱང་ཡོད་མ་རེད་དེ། རྒས་པའི་སྡུག་བསྔལ་འདི་ཁམས་གསུམ་འཁོར་བའི་མཚན་ཉིད་རེད་སོང་རེད། དཔེར་ན་དགུན་ཁ་ལ་མེ་ཏོག་སད་ཀྱིས་ཁྱེར་བ་བཞིན་དུ་འོང་བ་ཡིན། དེ་ནས་ལུས་ལ་ན་ཚ་ཡོད་པའི་སྡུག་བསྔལ་དྲག་པོ་འདི་མི་འདོད་ཀྱང་ཉ་ལྕགས་ཀྱུས་བཟུང་སྟེ་བྱེ་ཚན་ནང་དུ་འཕང་བཞག་པ་ལྟ་བུ་ན་བའི་སྡུག་བསྔལ་དེའང་འོང་གི་རེད། རང་དང་གཞན་ཐམས་ཅད་ལ་འབྲེལ་འདྲིས་མང་པོ་བྱས་ཏེ། འགའ་རེ་ལ་ཕན་བཏགས། འགའ་རེ་ལ་གནོད་སྐྱེལ་ཏེ་མཐར་འབྲལ་བའི་སྡུག་བསྔལ་མི་འདོད་ཀྱང༌། དཔེར་ན་རྔ་མོ་རང་གི་བུ་སྟོར་བརླག་ཤོར་ན་དཔེ་མི་སྲིད་པའི་ཚོར་སྣང་ཆེན་པོ་ཞིག་འོང་གི་རེད། དེ་བཞིན་དུ་རང་ཕྱོགས་གཉེན་དང་ཉེ་འབྲེལ་ལ་སོགས་པ་ཆགས་པ་འོང་ན་དེ་ཡོད་རེད་ཟེར། དགྲ་འདྲེ་ཡིས་རང་ལ་གནོད་པ་བྱེད་པའི་སྡུག་བསྔལ་འདི་མི་འདོད་པ་ཡིན་ནའང༌། སྐྱེ་བ་སྔ་མའི་ལས་ངན་གྱི་འབྲས་བུ་འཁོར་འོང་དུས་བྱེའུ་ཁྲ་ཡིས་འདེད་པ་ལྟ་བུ་ཞིག་འོང༌། འཆི་བའི་སྡུག་བསྔལ་འདི་དྲག་པོ། དམྱལ་བ་ན་སྐྱེས་པའི་སེམས་ཅན་རྣམས་སྡུག་བསྔལ་ཆེ་འོང་དུས་ང་ཤི་ན་བསམ་ལེ་མ་གཏོགས། འཇིག་རྟེན་སྲིད་པ་ན་ཤི་བའི་སྡུག་བསྔལ་དང་དུ་ལེན་མཁན་གཅིག་ཀྱང་ཡོད་མ་རེད་དེ། མར་མེ་རླུང་གིས་བཏབ་པ་བཞིན་དུ་འོང་བ་ཡིན། དེ་ནས་འདི་འདྲ་བའི་སྡུག་བསྔལ་འདི་ངའི་ཐོག་ལ་ནམ་སླེབ་འོང་བསམ་ནས་དམ་པའི་ཆོས་ལ་བརྩོན་པར་མཛོད། (316) འདོད་ཀྱང་མི་འོང་གདམས་པ་རྣམ་དྲུག་ནི། །བཟའ་ཚང་ཉེ་འབྲེལ་འདི་དང་དུས་རྟག་ཏུ། ། མི་འབྲལ་འགྲོགས་པར་འདོད་ཀྱང་འབྲལ་བར་ངེས། །བཟང་པོའི་གནས་མལ་འདི་རུ་དུས་རྟག་ཏུ། ། མི་འབྲལ་འདུག་པར་འདོད་ཀྱང་འགྲོ་བར་ངེས། །བདེ་སྐྱིད་ལོངས་སྤྱོད་འདི་དང་དུས་རྟག་ཏུ། ། མི་འབྲལ་སྤྱོད་པར་འདོད་ཀྱང་འབོར་བར་ངེས། །དལ་འབྱོར་མི་ལུས་མཆོག་འདི་དུས་རྟག་ཏུ། ། མི་འབྲལ་རྟག་པར་འདོད་ཀྱང་འཆི་བར་ངེས། །བཟང་པོའི་བླ་མ་འདི་དང་དུས་རྟག་ཏུ། ། མི་འབྲལ་ཆོས་ཉན་འདོད་ཀྱང་འབྲལ་བར་ངེས། །དམ་པའི་གྲོགས་བཟང་རྣམས་དང་དུས་རྟག་ཏུ། ། མི་འབྲལ་འགྲོགས་པར་འདོད་ཀྱང་འབྲལ་ངེས་པས། །དེ་རིང་ཉིད་ནས་བརྩོན་པའི་གོ་བགོས་ཏེ། ། འབྲལ་མེད་བདེ་ཆེན་གླིང་དུ་བགྲོད་རེ་རན། །སྐྱོ་ཤས་གཏིང་ནས་སྐྱེ་བའི་གྲོགས་རྣམས་ལ། ། ཆོས་མེད་སྤྲང་པོ་བདག་གིས་དེ་སྐད་བསྐུལ། ། གསུངས་ནས་བཟུང་སྟེ། དེ་ནས་བཟའ་ཚང་ཕ་མ་ཉེ་འབྲེལ་འདི་ཐམས་ཅད་ཚེ་གཅིག་ལ་དེ་འདྲ་བྱས་བསྡད་ན་བསམ་སྡོད་རྒྱུ་རེད་དེ། འདུས་པའི་མཐའ་མ་འབྲལ་ཟེར། འཆི་བདག་གཤིན་རྗེས་ཉིན་གཅིག་ལ་སྟོར་འགྲོ་ཡི་རེད་ཟེར། སྡོད་ས་བཟང་པོའི་གནས་དང་མལ་སྟན་འདི་འདྲ་ཞིག་ལ་དུས་རྟག་ཏུ་བསྡད་ན་བསམ་བསྡད་རྒྱུ་རེད་དེ། ཐམས་ཅད་གཞན་གྱི་དགྲས་བརླག་པ་ལྟ་བུ་དང༌། ཡང་ན་འགྲོ་དགོས་པ་ལྟ་བུ་མི་འགྲོ་བའི་ཐབས་ཡོད་རྒྱུ་མ་རེད། དེ་ནས་ཟས་གོས་ལོངས་སྤྱོད་ཀྱི་བདེ་སྐྱིད་ཕུན་སུམ་ཚོགས་པ་འདི་འདྲ་ཞིག་དུས་རྟག་ཏུ་ཡོད་ན་བསམ་ནའང་རང་རྒུད་པའི་དུས་ལ་བབ་ན་དེ་ལྟ་བུའི་སྡུག་བསྔལ་ཐོག་ཏུ་འབབ་འོང་བའི་ངེས་པ་ཡིན། དལ་འབྱོར་གྱི་མི་ལུས་འདི་དུས་རྟག་ཏུ་རྟག་པ་བརྟན་པ་ཡོད་ན་འདི་ལྟ་བུ་རེད་འདུག་བསམ་ནའང་འདུས་བྱས་མི་རྟག་པའི་རང་བཞིན་གྱིས་ནམ་ཞིག་འཆི་འོང་བ་ཡིན། བཟང་པོའི་བླ་མ་འདི་འདྲ་དུས་རྟག་ཏུ་མི་འབྲལ་བ་དེའི་སྐུ་མདུན་ལ་ཆོས་ཉན་པར་འདོད་ཀྱང༌། བླ་མ་ཡིན་ནའང་སྐུ་མྱ་ངན་ལས་འདས་པ་དང༌། གཞན་ལ་ཕེབས་པ་ལྟ་བུ་ཡིན་པས་འབྲལ་བར་ངེས། ཆོས་དང་མཐུན་པ་དམ་པའི་གྲོགས་བཟང་རྣམས་དང་དུས་རྟག་ཏུ་མི་འབྲལ་འགྲོགས་པར་འདོད་ཀྱང་སོ་སོར་འབྲལ་ངེས་པས། འདི་རིང་ཉིད་ནས་འཆི་བ་མི་རྟག་པ་རྗེས་སུ་དྲན་པའི་བརྩོན་འགྲུས་གོ་བགོས། འབྲལ་བ་མེད་པ་བདེ་ཆེན་གླིང་དུ་ཟེར་ཐར་པའི་གླིང་ལ་ཕྱིན་སོང་ན་དེ་ནས་དེ་རྣམས་འོང་རྒྱུ་མ་རེད་དུས་དེ་ལྟར་བྱེད། ཁམས་གསུམ་འཁོར་བ་ལ་སྐྱོ་ཤས་གཏིང་ནས་སྐྱེ་བའི་གྲོགས་པོ་རྣམས་ལ་ཆོས་མེད་སྤྲང་པོ་ཀུན་མཁྱེན་བདག་གིས་དེ་ལྟར་བསྐུལ་བར་འགྱུར་པ་ཡིན་ནོ། (317) །མི་འདོད་ངང་གིས་འོང་བའི་ཆོས་དྲུག་ནི། །འཁོར་བའི་ཆོས་ལ་དགོས་མེད་རྒྱབ་ཏུ་བོར། ། མྱང་འདས་བདེ་བ་མི་འདོད་ངང་གིས་འོང༌། །དཀར་པོའི་ཆོས་ལ་དད་བརྩོན་ཕྱོགས་མེད་ཀྱིས། ། བདེ་སྐྱིད་དམ་ཆོས་མི་འདོད་ངང་གིས་འོང༌། །ཅི་སྤྱོད་བླ་མ་དམ་པའི་གསུང་བཞིན་སྒྲུབས། ། ཟབ་མོའི་གདམས་པ་མི་འདོད་ངང་གིས་འོང༌། །ཚད་མེད་བཞི་ལ་རང་གི་སེམས་སྦྱོངས་དང༌། ། གཞན་དོན་འགྲོ་དོན་མི་འདོད་ངང་གིས་འོང༌། །འདོད་བློ་བོར་ལ་ཅི་ཡོད་ཚོགས་སུ་ཐོང༌། ། ལོངས་སྤྱོད་འབྱོར་པ་མི་འདོད་ངང་གིས་འོང༌། །སངས་རྒྱས་དགོངས་པ་འདུ་འབྲལ་མེད་པ་སྒོམས། ། འཁྲུལ་སྣང་བདག་འཛིན་ངང་གིས་སྟོངས་པར་འོང༌། །གཞུང་བཞིན་བསྒྲུབས་ན་དེ་ལྟར་འོང་བར་ངེས། ། གསུངས་པ་འདི། འབྲས་བུ་འདི་ཟེར་མཁན་ཆེད་དུ་རེ་དོགས་མང་པོས་རྩོལ་མ་བསྡད་པ་དེའི་རྒྱུ་འདི་ལ་བརྩོན་པར་བྱས་ན་རང་ཤུགས་ཀྱིས་འོང་བ་ཡིན། ཁམས་གསུམ་འཁོར་བའི་འཁྲུལ་པའི་ཆོས་ཐམས་ཅད་ལ་དགོས་པ་མི་འདུག་བསམ་སྟེ་རྒྱབ་ཏུ་བོར་ནས་བློས་བཏང་བཞག་ན། མྱང་འདས་སངས་རྒྱས་ཀྱི་གོ་འཕང་གི་བདེ་བ་འདི་མ་འདོད་ནའང་རང་ཤུགས་ཀྱིས་འོང་བ་ཡིན། དཀར་པོ་དགེ་བའི་ཆོས་ལ་དད་པ་དང་བརྩོན་འགྲུས་ཕྱོགས་རིས་མེད་པ་ཉིན་མཚན་དལ་ཁོམ་མེད་པ་ཞིག་བྱེད་བསྡད་ན་བདེ་སྐྱིད་དང་དམ་པའི་ཆོས་མི་འདོད་བཞིན་དུ་ངང་གིས་འོང་བ་ཡིན། ལུས་ངག་ཡིད་གསུམ་གྱིས་སྤྱོད་པ་ཅི་བྱས་ན་བླ་མ་དམ་པའི་གསུང་བཞིན་དུ་ངོ་ལྐོག་མེད་པ་ཞིག་སྒྲུབ་བསྡད་ན། ཟབ་མོའི་གདམས་ངག་ཆེད་དུ་འཚོལ་མ་བསྡད་ནའང་རང་ཤུགས་ཀྱིས་ངང་གིས་འོང་བ་ཡིན། བྱམས་པ་སྙིང་རྗེ་བཏང་སྙོམས་དགའ་བ་ཚད་མེད་པ་བཞིས་རང་གི་སེམས་སྦྱོང་སྟེ་བྱང་ཆུབ་ཀྱི་སེམས་འདི་ཡང་ནས་ཡང་དུ་བསྒོམ་ཤེས་ན་གཞན་དོན་གྱི་འགྲོ་དོན་མི་འདོད་ནའང་ངང་གིས་འོང་བ་ཡིན། བྱ་བྱེད་མང་པོས་རྙེད་པ་འཚོ་བ་བསྒྲུབ་དགོས་འདུག །ཐོབ་གོ་ས་མཐོ་དགོས་འདུག །འཁོར་མང་པོ་འདུ་དགོས་འདུག་བསམ་རྒྱུའི་འདོད་བློ་ཐམས་ཅད་བོར་ལ། རང་ལ་ལོངས་སྤྱོད་ལ་སོགས་པ་ཅི་ཡོད་ན་མཆོད་སྦྱིན་དུ་ཚོགས་སུ་ཐོང༌། ལོངས་སྤྱོད་འབྱོར་པ་མི་འདོད་བཞིན་དུ་ངང་གིས་འོང་བ་ཡིན། སངས་རྒྱས་ཀྱི་དགོངས་པ་འདུ་འབྲལ་མེད་པ་རང་གི་སེམས་ལ་རྫོགས་པ་འདི་ཤེས་ན། འཁྲུལ་སྣང་གི་བདག་འཛིན་ཐམས་ཅད་ངང་གིས་སྟོངས་པ་གཉེན་པོ་འོང་བ་ཡིན་པས་ན། གཞུང་བཞིན་དུ་བསྒྲུབས་ན་དེ་དག་འོང་བར་ངེས་ཏེ། དཔེར་ན་ཆུ་ཆེན་པོ་ཞིག་གིས་མི་ཞིག་ཁུར་སོང་ན་མི་དེས་མ་ཁུར་ན་བསམ་བསྡད་ན། ཆུས་རང་ཤུགས་ཁུར་འགྲོ་ཡི་རེད་དུས། དཔེ་དེ་ལྟ་བུ་ཆོས་རྣམ་དག་བྱས་ན་ཡོན་ཏན་དེ་དག་མ་འདོད་བཞིན་དུ་ངང་གིས་མྱོང་བ་ཡིན། (318) དགོས་པའི་ཆོས་དྲུག་ལེགས་པར་བསམ་པ་ནི། །འཁོར་བའི་འཁྲུལ་སྣང་འདི་ལ་སྐྱུག་ལོག་པ། ། རོ་མྱགས་འདམ་མཐོང་ལྟ་བུའི་ཞེན་ལོག་དགོས། །མི་དགེ་ལས་ངན་རྣམས་ལ་འཛེམ་པ་ནི། ། བག་མ་ཡོང་མ་ཐག་འདྲ་བག་ཡོད་དགོས། །ཆོས་མིན་ལས་ལ་འགྱོད་པའི་བློ་སྐྱེས་པས། ། སྐྱེས་བུས་དུག་འཐུང་སྡུག་བསྔལ་དྲན་འདྲ་དགོས། །ཉོན་མོངས་སྤང་བྱ་ཟིལ་གྱིས་གནོན་ནུས་པ། ། རི་དྭགས་རྒྱལ་པོ་འདྲ་བའི་གཉེན་པོ་དགོས། །རྣམ་རྟོག་ཅི་སྐྱེས་རང་སར་གྲོལ་ནུས་པ། ། ལན་ཚྭ་ཆུ་ཐིགས་འདྲ་བའི་ཐུག་ཕྲད་དགོས། །ཆོས་དང་ཆོས་མིན་ལེགས་པར་འབྱེད་ཤེས་པ། ། ངང་པའི་མཆུ་དང་འདྲ་བའི་ཤེས་རབ་དགོས། །དེ་དྲུག་ལྡན་ན་དམ་ཆོས་ཀུན་དང་མཐུན། ། གསུངས་དུས། ཆོས་རྣམ་དག་བྱེད་པ་ལ་དགོས་པའི་ཆོས་དྲུག་ཡོད། གང་རེད་ཟེར་ན། ཁམས་གསུམ་འཁོར་བའི་འཁྲུལ་སྣང་འདི་ཐམས་ཅད་ཞེན་པ་ལོག་སྟེ་འདོད་བློ་མེད་པའི་སྐྱུག་ལོག །རོ་མྱགས་ཀྱི་འདམ་རྫབ་ལྟ་བུ་ལ་མཐོང་བའི་ཞེན་པ་ལོག་པ་འདི་དགོས་ཏེ། ནང་པ་སངས་རྒྱས་པའི་ཆོས་ཀྱི་རྩ་བ་ངེས་འབྱུང་ཡིན། མི་དགེ་སྡིག་པའི་ལས་ཐམས་ཅད་ལ་གཅིག་ཏུ་འཛེམ་པ་དཔེར་ན། བག་མ་གསར་པ་ཞིག་ཁྱིམ་གསར་པ་ནང་དུ་འོང་ན་ཚུགས་འདྲ་བཟུང་བསྡད་རྒྱུ་རེད། དེ་ལྟ་བུའི་སྒོ་ནས་དྲན་ཤེས་བག་ཡོད་ཀྱི་སྒོ་ནས་བྱས་ན་སེམས་བརྟན་པོ་འོང་བ་ཡིན། ཆོས་མིན་སྡིག་པའི་ལས་ཐམས་ཅད་ལ་ཕྲ་མོ་ཞིག་བྱས་བཞག་ཡོད་ནའང་བརྙས་བཅོས་མི་བྱེད་འགྱོད་པའི་བློ་སྐྱེ་སྟེ། སྐྱེས་བུ་ཞིག་གིས་དུག་འཐུང་ན་ང་མྱུར་དུ་འཆི་འགྲོ་བསམ་འཇིགས་སྐྲག་ཡོད་པ་ལྟ་བུའི་སྡུག་བསྔལ་དྲན་པ་འདྲ་ཞིག་དགོས། ཉོན་མོངས་ཀྱི་སྤང་བྱ་མ་ལུས་པ་ཐམས་ཅད་རྒྱུད་ལ་སྐྱེ་འོང་ན་དེ་མ་ཐག་ཏུ་ཟིལ་གྱིས་གནོན་པ། རི་དྭགས་རྒྱལ་པོ་སེང་གེའི་སྐད་གོ་དུས་རི་དྭགས་གཞན་སྐྲག་འགྲོ་རེད། དེ་ལྟ་བུ་ཞིག་དགོས་པ་ཡིན། རྣམ་རྟོག་ཅི་སྐྱེས་ན་རང་སར་དུ་གྲོལ་ནུས་དགོས་རེད་མ་གཏོགས་མ་གྲོལ་ན་ཕན་རྒྱུ་མ་རེད། ལན་ཚྭ་ཆུའི་ནང་དུ་བླུགས་བཞག་ན་ལན་ཚྭ་ཞུ་མི་འགྲོ་བའི་ཐབས་ཡོད་རྒྱུ་མ་རེད། དེ་ལྟར་རྣམ་རྟོག་ཤར་བ་དང་གྲོལ་བ་ཐུག་ཕྲད་དུ་དགོས། ཆོས་དཀར་པོ་དགེ་བའི་ལས་དང༌། ཆོས་མིན་སྡིག་པའི་ལས་ལེགས་པར་འབྱེད་ཤེས་ཏེ། དཔེར་ན་ངང་པའི་མཆུས་ཆུ་དང་འོ་མ་གཉིས་བསྲེ་བཞག་ན་ངང་པའི་མཆུ་ཁོ་རང་ལ་ནུས་པ་ཞིག་ཡོད་དུས་འོ་མ་འདི་འཐུང་ཆུ་འདི་ལྷག་འོང་རེད་དུས། དཔེ་དེ་ལྟ་བུ་ཆོས་མིན་འདི་བཞག་ཆོས་འདི་སྤྱོད་པ་ཤེས། དེ་དྲུག་ལྡན་ན་དམ་ཆོས་ཀུན་དང་མཐུན། (319) རྣལ་འབྱོར་རབ་ལ་དགོས་པའི་ཆོས་དྲུག་ནི། །ལྟ་བ་རྒྱལ་པོ་འདྲ་བས་ས་ཟིན་དགོས། ། སྤྱོད་པ་བློན་པོ་འདྲ་བས་དུས་ཤེས་དགོས། །སྲུང་སྡོམ་སྒོ་སྲུང་འདྲ་བས་རྐྱེན་ཐུབ་དགོས། ། ཤེས་རབ་བྲན་དང་འདྲ་བས་ཀུན་ཁྱབ་དགོས། །རྣམ་རྟོག་སྤྲིན་དང་འདྲ་བས་རང་ཡལ་དགོས། ། ཡོན་ཏན་མཛོད་ཁང་འདྲ་བས་གང་ཡང་དགོས། །དེ་དང་ལྡན་ན་དོན་གཉིས་ལྷུན་གྱིས་གྲུབ། ། གསུངས་དུས། དེ་ནས་རྣལ་འབྱོར་ནུས་པ་རབ་ལ་དགོས་པའི་ཆོས་དྲུག་ཡོད། གང་རེད་ཟེར་ན། ལྟ་བ་ཡང་དག་པ་འདི་དཔེར་ན། འཇིག་རྟེན་སྲིད་སྐྱོང་བའི་རྒྱལ་པོ་ནུས་པ་ཞིག་ཡོད་ན་ཡུལ་ཁམས་ཐམས་ཅད་བདེ་རྒྱུ་རེད་དུས། དཔེ་དེ་བཞིན་ལྟ་བ་རང་གིས་ངེས་ཤེས་སྐྱེས་པའི་ལྟ་བ་ནོར་འཁྲུལ་མེད་པ་ཞིག་ས་ཟིན་དགོས། ཆོས་དང་མཐུན་པའི་སྤྱོད་པ་རྒྱལ་པོ་འདི་ལ་བློན་པོ་ཡག་པོ་ཞིག་ཡོད་ན། རྒྱལ་པོ་ལ་རྒྱལ་སྲིད་སྐྱོང་བ་ལ་སྟབས་བདེ་བ་དང༌། འཁོར་འབངས་ཐམས་ཅད་ཀྱང་དེ་དང་མཐུན་པ་འོང་དུས་དེ་འདྲ་བའི་སྤྱོད་པ་དུས་ཚོད་དང་འབྲེལ་བ་ཤེས་དགོས། དཔེར་ན་བློན་པོ་བཟང་པོ་ཞིག་ཡོད་ན་ཉེས་པ་ལ་ཆད་པ། བཟང་པོ་ལ་དཔའ་དར། དྲང་པོ་ཞིག་བྱེད་འོང་དུས་ཐམས་ཅད་དེ་བཞིན་དུ་དང་ལེན་བྱེད་འགྲོ་རྒྱུ་རེད། སྤྱོད་པ་འདི་ཉིད་ལའང་ཉན་ཐོས་ཀྱི་སྤྱོད་པ། བྱང་ཆུབ་སེམས་དཔའི་སྤྱོད་པ། གསང་སྔགས་ཀྱི་སྤྱོད་པ་འདི་རང་གི་ལྟ་དགོངས་ཀྱི་དུས་ཚོད་དང་མཐུན་པ་ཤེས་དགོས། དེ་ནས་སོ་བྱང་སྔགས་གསུམ་གྱི་སྲུང་སྡོམ་བྱེད་པ་འདི་ཐམས་ཅད་རྒྱལ་པོ་ཆེན་པོའི་སྒོ་སྲུང་གི་དམག་མི་དང་འདྲ་བས་ན། ཉོན་མོངས་ཀྱི་དབང་དུ་མི་ཤོར་བ་རྐྱེན་ངན་ཐམས་ཅད་ལམ་དུ་ཁྱེར་ཐུབ་པ་ཤེས་དགོས། ཤེས་རབ་འདི་རྒྱལ་པོའི་གཡོག་པོ་ཞིག་ཡོད་ན་དེ་སྤྱང་བ་གྲུང་པ་ཡར་རྒྱལ་པོའི་བཀའ་བཞིན་དུ་སྒྲུབ་ནུས་པ། མར་དམངས་ཐམས་ཅད་དང་འཕྲོད་པ་ཞིག་འོང་རྒྱུ་རེད་དུས། དཔེ་དེ་བཞིན་དུ་ཤེས་རབ་ཀྱིས་ཐེག་པ་རིམ་པ་དགུའི་ཆོས་ཐམས་ཅད་ཉམས་སུ་ལེན་ནུས་པ་ཞིག་དགོས། རྣམ་རྟོག་འདི་སྤྲིན་དང་འདྲ་བ་ཡིན་པས་ན་རང་ཞི་རང་ཡལ་དུ་མ་སོང་ནས་རྣམ་རྟོག་བདག་འཛིན་བྱས་ན་འཁོར་བའི་ས་བོན་མང་པོ་བསག་འོང༌། ཐོས་བསམ་སྒོམ་གསུམ་གྱི་དམ་པའི་ཡོན་ཏན་ཐམས་ཅད་ནི་རྒྱལ་པོའི་མཛོད་ཁང་དང་འདྲ་བས། མཛོད་ཁང་ནང་དུ་མི་བསགས་རྒྱུ་དང༌། མི་མཁོ་རྒྱུ་ཅ་ལག་གཅིག་ཀྱང་ཡོད་རྒྱུ་མ་རེད། དཔེ་དེ་ལྟ་བུ་ཡོན་ཏན་ཞིག་ཡོད་ན་རང་གི་རྒྱུད་ལ་མི་མཁོ་བསམ་གཡུག་བཞག་རྒྱུ་མེད་པ་ཞིག་དགོས། དེ་དང་ལྡན་ན་རང་གཞན་གྱི་དོན་གཉིས་ལྷུན་གྱིས་གྲུབ། (320) བཟང་པོར་བསྒྲུབ་པའི་དམ་ཆོས་རྣམ་དྲུག་ནི། །རྗེ་དཔོན་རྒྱལ་པོར་འདོད་ན་རང་ཉིད་ཆོས་ལ་བསྐུལ། ། དཔའ་བོའི་རྒྱལ་པོར་འདོད་ན་ཉོན་མོངས་དགྲ་དཔུང་ཆོམས། །གཙོ་བོའི་རྒྱལ་པོར་འདོད་ན་བཀའ་ལུང་འདུན་གྲོས་ཆོས། ། མཐུ་སྟོབས་རྒྱལ་པོར་འདོད་ན་བདག་ལྟའི་འགོང་པོ་ཐུལ། །ཕྱུག་པོའི་རྒྱལ་པོར་འདོད་ན་ཚོགས་གཉིས་ལོངས་སྤྱོད་སྒྲུབས། ། སྨན་པའི་རྒྱལ་པོར་འདོད་ན་རང་སྐྱོན་གཅོང་ནད་ཐོན། །དེ་ལྟར་ཤེས་ན་ལྷ་མིའི་གཙོ་བོར་འགྱུར། ། གསུངས་དུས། འཇིག་རྟེན་གྱི་ཕྱོགས་ནས་བཟང་པོའི་ཡོན་ཏན་དང་ལྡན་པ་མཁས་བཙུན་བཟང་གསུམ་ཟེར་རྒྱུ་འདི། བཟང་པོའི་ཆོས་ཡོན་ཏན་འདི་བསྒྲུབ་པའི་ཆོས་རྣམ་པ་དྲུག་ཡོད་དགོས། གང་རེད་ཟེར་ན། རྗེ་དཔོན་གྱི་རྒྱལ་པོ་འདོད་ན་རང་ཉིད་དམ་པའི་ཆོས་བཞིན་དུ་སྤྱོད་དང༌། དེས་འཇིག་རྟེན་གསུམ་གྱི་ཐམས་ཅད་ཀྱིས་མཆོད་ཡུལ་རེད་འགྲོ་རྒྱུ་རེད་དུས་དེ་ཕྱིར་ན་ཆོས་ལ་བསྐུལ། དཔའ་བོའི་རྒྱལ་པོ་འདོད་ན་ཉོན་མོངས་པའི་དགྲ་དཔུང་འདི་བཅོམ་ན་འཁོར་བའི་གཡུལ་ངོ་འདི་གཏན་དུ་བཟློག་འགྲོ་དུས་དཔའ་བོའི་མཆོག་ཏུ་གྱུར་པ་དེ་རེད། འཇིག་རྟེན་མི་དཔོན་གྱི་གཙོ་བོ་རྒྱལ་པོ་འདོད་ན་སངས་རྒྱས་ཀྱི་བཀའ་ལུང་དང་འདུན་གྲོས་ཀྱི་སྒོ་ནས་ཆོས་དང་མཐུན་པ་འབའ་ཞིག་བྱེད་དང༌། དེ་ཐམས་ཅད་ཀྱི་གཙོ་བོ་རེད། མཐུ་སྟོབས་ཀྱི་རྒྱལ་པོར་འདོད་ན་བདག་ལྟའི་འགོང་པོ་འདི་ཐུལ་ཏེ་བདག་མེད་ཀྱི་གནས་ལུགས་འཐོབ་འོང་ན་དེ་ནས་ཐམས་ཅད་ཐུལ་འགྲོ། ཕྱུག་པོའི་རྒྱལ་པོ་འདོད་ན་ཚོགས་གཉིས་ཀྱི་ལོངས་སྤྱོད་བསག་ན་ཚེ་འདི་ཙམ་མ་ཟད་སྐྱེ་བ་ཚེ་རབས་ཐམས་ཅད་དུ་བསོད་ནམས་ལྡན་པ་རེད། སྨན་པའི་རྒྱལ་པོ་འདོད་ན་རང་སྐྱོན་གྱི་ནད་འདི་ལ་གཉེན་པོ་དུས་རྒྱུན་དུ་བསྟེན། དེས་ཉོན་མོངས་ཀྱི་ཉེས་སྐྱོན་མེད་པ་ཞིག་འོང་རྒྱུ་རེད། དེ་ལྟར་བྱས་ན་ལྷ་དང་མིའི་གཙོ་བོར་འགྱུར། (321) དགྲ་ལ་བག་ཟོན་བྱ་བའི་ཆོས་དྲུག་ནི། །ཆོས་ལ་ངེས་འབྱུང་དད་པ་སྐྱེས་པའི་ཚེ། ། གཉེན་འདུན་གྲོས་འདེབས་བརྩེ་གདུང་དགྲ་རུ་ལྡང༌། །འཁོར་བའི་བྱ་བ་ཐམས་ཅད་སྤང་བའི་ཚེ། ། ཆགས་ཞེན་འཁྲི་བ་རང་གི་དགྲ་རུ་ལྡང༌། །ཆོས་སྤྱོད་ཟས་ནོར་སྦྱིན་གཏོང་བྱས་པའི་ཚེ། ། གཞན་གྱི་ཁར་འདྲེན་རློམ་སེམས་དགྲ་རུ་ལྡང༌། །ཟབ་མོའི་གདམས་ངག་ཉམས་སུ་ལེན་པའི་ཚེ། ། ཡིད་གཉིས་སོམ་ཉི་ཐེ་ཚོམ་དགྲ་རུ་ལྡང༌། །གོང་འཕེལ་ཉམས་ཀྱི་དྲོད་རྟགས་ཤར་བའི་ཚེ། ། དགའ་བྲོད་ཞེན་འཛིན་དམིགས་བཅས་དགྲ་རུ་ལྡང༌། །སྣ་ཚོགས་ཡོན་ཏན་འཆར་སྒོ་ཕྱེད་པའི་ཚེ། ། ང་རྒྱལ་རློམ་སེམས་རང་མཐོང་དགྲ་རུ་ལྡང༌། །ལྡང་བའི་དགྲ་ལ་བག་ཟོན་བྱ་བ་གཅེས། ། བྱམས་སེམས་བཟོད་པ་བསྒོམ་པའི་གོ་ཆ་མཆོག །ཅེས་གསུངས་པ་འདི་ཐར་པ་སྒྲུབ་པའི་དགྲ་བོ་ལ་བག་ཟོན་བྱ་བའི་ཆོས་དྲུག་རེད། ཅི་རེད་ཟེར་ན། རང་ཉིད་དམ་པའི་ཆོས་ལ་འཇུག་སྟེ་ཕ་མ་སྤུན་མཆེད་ཞིང་འཁོར་བ་ཐམས་ཅད་སྤངས་ནས་ཆོས་བསྒྲུབ་དགོས་བསམ་རྒྱུའི་ངེས་འབྱུང་གི་དད་པ་སྐྱེ་འོང་བའི་ཚེ་ན། ཕ་མ་ཉེ་འབྲེལ་ཐམས་ཅད་ཀྱིས་ཁྱེད་ཁྱིམ་འདི་རུ་སྡོད། ཕ་ཡིས་བསགས་པ་ལ་ལོངས་སུ་སྤྱོད། ཆོས་བསྒྲུབ་རྒྱུ་ཡོད་མ་རེད་ཟེར་གྲོས་འདེབས་རེད་དུས་དེ་དགྲ་ལྟར་དུ་ཡིན་བསྡད་ན་དེ་ཕ་སྤང་དགོས་པ་ཡིན། འཁོར་བའི་བྱ་བ་ཐམས་ཅད་ཅམ་གྱིས་སྐྱུང་བའི་ཚེ་ན། ཟས་གོས་ཐོབ་གོ་ས་འཇིག་རྟེན་ཆོས་བརྒྱད་ལ་ཞེན་པ་ཡོད་པ་འདི་དགྲ་རུ་ལྡང་འོང་དུས་དེ་དགྲ་བོ་འདི་ཆམ་ལ་ཕབ་དགོས། ཆོས་བཞིན་དུ་སྤྱོད་དེ་ཟས་ནོར་ཐམས་ཅད་གསོག་འཇོག་མེད་པ་སྦྱིན་པ་གཏོང་བའི་ཚེ་ན། གཞན་གྱིས་ཚེ་ཡུན་རིང་པོ་བསྡད་དུས་མཁོ་ཡི་རེད། གཅིག་རེད། གཉིས་རེད་ཟེར་སློབ་སྟོན་མང་པོ་བྱེད་དུས་དེ་དགྲ་རུ་ལྡང་བ་ཡིན་པས་དེའི་ཁ་ལ་མི་ཉན། བླ་མའི་ཟབ་མོའི་གདམས་ངག་འདི་ཉམས་སུ་ལེན་པའི་ཚེ་ན། དེ་བླ་མ་མཚན་ལྡན་མ་རེད། གདམས་ངག་མཚན་ལྡན་མ་རེད། ཁྱེད་རང་གིས་དེ་ལྟ་བུ་ཉམས་སུ་ལེན་ནུས་ཀྱི་མ་རེད་ཟེར་གཞན་གྱིས་ཐེ་ཚོམ་མང་པོ་བསྐྱེད་འོང་ན། རང་གིས་ཀྱང་ཐེ་ཚོམ་བྱས་ན་དགྲ་བོ་ལ་ལྡང་འོང་བ་ཡིན། ཉམས་རྟོགས་གོང་དུ་འཕེལ་བའི་ཉམས་དང་རྟོགས་པ་རྒྱུད་ལ་ཤར་འོང་ན། ད་ང་རྟོགས་པ་མཐོན་པོ་ལ་བརྟེན་ཏེ་མངོན་ཤེས་ཐོབ་འདུག །གྲུབ་རྟགས་ཐོབ་འདུག་བསམ་སྟེ་དགའ་བྲོད་དང་རློམ་སེམས་མང་པོ་སྐྱེ་འོང་ན་བར་ཆད་དགྲ་རུ་ལྡང་འོང་རྒྱུ་རེད་དུས་དེ་རེད། སྣ་ཚོགས་པའི་ཡོན་ཏན་ཐོས་བསམ་སྒོམ་གསུམ་རྒྱུད་ལ་འཆར་འོང་བའི་ཚེ་ན། རང་ལ་ཡོན་ཏན་ཡོད་པ་འདི་ངའི་ཡོན་ཏན་དེ་འདྲ་སུ་ལ་མེད་བསམ་པའི་ང་རྒྱལ་དང་རློམ་སེམས་སྐྱེས་རང་མཐོང་ཆེན་པོ་རེད་ན་འདི་ཡང༌། ང་རྒྱལ་གྱི་གོང་བུ་ལ། ཡོན་ཏན་གྱི་ཆུ་མི་ཆགས་ཟེར་ཡོན་ཏན་སྔར་ཡོད་པ་ཉམས། གསར་དུ་འཐོབ་རྒྱུ་མེད། དེས་ན་ལྡང་བའི་དགྲ་ལ་བག་ཟོན་བྱ་བ་གཅེས་སོ། ། བྱང་སེམས་བཟོད་པ་བསྒོམ་པའི་གོ་ཆ་མཆོག །གསུངས་དུས་ཐམས་ཅད་ལ་ཕན་སེམས་ཀྱི་བྱང་ཆུབ་སེམས་བསྒོམ། དེ་ཆོས་ལ་བཟོད་པ་བསྒོམ་པ་ནི། དཔེར་ན་དགྲ་འབྱུང་བའི་ཚེ་ན་ཁྲབ་དང་རྨོག་ལ་སོགས་པའི་གོ་ཆ་ཡོད་ན་མཚོན་གྱིས་ཕིགས་ནུས་རྒྱུ་མ་རེད་དུས། དེ་ལྟ་བུས་དགྲ་བོ་ཐམས་ཅད་ལ་བཟོད་པ་བསྒོམ་དགོས་པ་ཡིན། (322) ཆོས་བྱེད་མི་ལ་མིང་དྲུག་གདགས་པ་ནི། །རང་མགོ་ཆོས་སུ་ཐོན་ན་དྲག་པོ་ཡིན། ། སྒོ་གསུམ་དགེ་ལ་འཛུད་ན་དད་ལྡན་ཡིན། །གཡོ་སྒྱུ་ཟོལ་ཁྲམ་མེད་ན་བཟང་པོ་ཡིན། ། ལོག་པའི་ལམ་ལོག་ཤེས་ན་བློ་ལྡན་ཡིན། །མི་ཚེ་ཆོས་ཀྱིས་སྐྱེལ་ན་མདོ་ཅན་ཡིན། ། གཞན་ཕན་སྙིང་རྗེ་ཆེ་ན་ཐེག་ཆེན་ཡིན། །དམ་པ་རྣམས་ཀྱི་སྤྱོད་ལམ་བསླབ་པར་བྱ། ། གསུངས་དུས། ཆོས་བྱེད་པའི་མི་ལ་མིང་དྲུག་གི་སྒོ་ནས་གདགས་པ་ཡིན། གང་རེད་ཟེར་ན། རང་མགོ་ཆོས་ཀྱིས་ཐོན་ནས་སུ་དང་མ་མཐུན་ན་འདི་ཞི་རྒྱས་དབང་དྲག་ལས་ཀྱི་ནང་ནས་དྲག་པོའི་མཆོག་ཏུ་གྱུར་པ་འདི་དེ་ཡིན། སྒོ་ལུས་ངག་ཡིད་གསུམ་དཀར་པོ་དགེ་བའི་ལས་ལ་བརྩོན་སོང་ན་དད་པ་དང་ལྡན་པའི་གང་ཟག་ངོ་མ་དེ་ཡིན། གཞན་མགོ་སྐོར་བའི་གཡོ་སྒྱུ་དང་ཁྲམ་ཟོལ་མེད་ན་མི་བཟང་པོ་ཞེས་བྱ་བ་འདི་ཡིན། ལོག་པའི་ལམ་ལ་གཏན་ནས་མི་འཇུག་པ་དང༌། སྡིག་པའི་བཤེས་གཉེན་གྱིས་སྡིག་པ་བསྟན་འོང་ན་དེའི་ཁ་ལ་མི་ཉན་པ་འདི་བློ་གྲོས་དང་ལྡན་པ་ཡིན། མི་ཚེ་ཆོས་ཀྱིས་སྐྱེལ་ཐུབ་ན་མི་ལ་མདོ་ཡོད་པ། རང་དོན་ཡོད་པ་ཡིན། གཞན་ཕན་སྙིང་རྗེ་ཆེན་པོ་རྒྱུད་ལ་ཡག་པོ་སྐྱེས་ཡོད་ན་ཐེག་པ་ཆེན་པོའི་གདམས་ངག་ངོ་མ་དེ་ཡིན། དམ་པ་རྣམས་ཀྱི་སྤྱོད་ལམ་རྣམ་པ་དྲུག་ཡིན་དེ་ལ་བསླབ་པར་བྱ། (323) སྡུག་བསྔལ་རྒྱ་ལས་ཐར་བའི་ཆོས་དྲུག་ནི། །རྙེད་དཀའི་མི་ལུས་ཐོབ་ནས་ཆོས་དང་འཕྲད། ། མཚན་ལྡན་བླ་མ་མཇལ་ནས་མོས་གུས་ཐོབ། །འཁོར་བའི་བྱ་བ་སྤངས་པས་འདུ་འཛི་མེད། ། ཟབ་མོའི་གདམས་པ་འཆང་བས་གོལ་སྒྲིབ་མེད། །སྤྱོད་ལམ་དགེ་བས་འདའ་བས་སྙོམ་ལས་མེད། ། བདེ་ཆེན་ལྷུན་གྱིས་གྲུབ་པས་དམིགས་འཛིན་བྲལ། །དེ་དྲུག་ལྡན་ན་ཟུག་རྔུ་ལྡང་མི་ནུས། ། གསུངས་ནས་བཟུང༌། ད་ཡང་དཔེར་ན་རི་དྭགས་རྒྱ་རུ་ཚུད་སོང་ན་བྲོས་ནུས་ཀྱི་མ་རེད། ནམ་ཞིག་གསད་འོང་རྒྱུ་རེད། དཔེ་དེ་ལྟ་བུ་སྡུག་བསྔལ་རྒྱ་ལ་ཚུད་དུས། གང་རེད་ཟེར་ན། རྙེད་དཀའ་བ་མིའི་ལུས་ཐོབ་ནས་དམ་པའི་ཆོས་དང་འཕྲད་པ་འདི་ཡིན་པས་ན་དེ་སྡུག་བསྔལ་ལས་གྲོལ་དགོས། མཚན་ལྡན་གྱི་བླ་མ་དང་མཇལ་ནས་དེ་ལ་སངས་རྒྱས་དངོས་མཐོང་གི་མོས་གུས་ཐོབ། ཁམས་གསུམ་འཁོར་བའི་བྱ་བ་སྤངས་ནས་འདུ་འཛི་དང་རྣམ་གཡེང་མེད། བླ་མའི་ཟབ་མོའི་གདམས་པ་འདི་རང་རྒྱུད་ལ་འཆང་ན་ལྟ་སྒོམ་ལོག་པའི་གེགས་དང་གོལ་སྒྲིབ་མེད། སྤྱོད་ལམ་ཐམས་ཅད་དགེ་བས་དུས་འདའ་བ་བྱས་ན་ལེ་ལོ་དང་སྙོམ་ལས་མེད། བདེ་ཆེན་ལྷུན་གྱིས་གྲུབ་པས་ན་དམིགས་འཛིན་དང་བྲལ་བས། དེ་དྲུག་དང་ལྡན་ནས་བཟུང་སྟེ་ཁམས་གསུམ་འཁོར་བའི་སྡུག་བསྔལ་གྱི་ཟུག་རྔུ་རང་གི་རྒྱུད་ལ་ལྡང་མི་ནུས། (324) ཤེས་པ་དྲུག་གི་གདམས་པ་བསྟན་པ་ནི། །དབེན་པར་སྐྱོ་བས་གཅིག་པུར་མི་ཚུགས་ན། ། སེམས་འཛིན་ལ་སོགས་ཉམས་ལེན་མེད་པར་ཤེས། །མང་པོའི་མི་དང་འགྲོགས་པར་མི་ཤེས་ན། ། ཐབས་ལ་མི་མཁས་རང་རྒྱུད་ངན་པར་ཤེས། །བླ་མ་བསྟེན་ཡང་ཆོས་མིན་མི་སྤོང་ན། ། དེ་ཡི་བྱིན་རླབས་ཡོན་ཏན་མ་འགོས་ཤེས། ཁེངས་ཤིང་མ་དུལ་ང་རྒྱལ་ཆེ་བ་ན། ། ཉམས་མྱོང་རྩི་མེད་གནས་ལུགས་མ་རྟོགས་ཤེས། །གདམས་ངག་ཆུང་ལ་ལེ་ལོ་ཆེ་བ་ན། ། ཐར་ལམ་མི་སྙོགས་འཁོར་བར་འཁྱམས་པར་ཤེས། །རང་དོན་གཙོར་འཛིན་སྙིང་རྗེ་མེད་པ་ན། ། ཐེག་ཆེན་ལམ་དང་སེམས་བསྐྱེད་མེད་པར་ཤེས། །རྟགས་ལ་བརྟེན་ནས་ནང་གི་ཚུལ་རིག་པས། ། ཆོས་མིན་ལོག་པར་ཞུགས་པ་སྤང་འཚལ་ལོ། ། ད་རང་གི་སྐྱོན་འདི་ངོས་བཟུང་བའི་ཤེས་པ་དྲུག་ཡོད། གང་རེད་ཟེར་ན། དབེན་པར་བསྡད་དུས་སྡོད་མི་ནུས་པ་སྐད་ཆ་བཤད་ས་དང་རྣམ་གཡེང་མེད་པས་སེམས་སྐྱོ་འོང་བ་ཡིན་ན། རང་ལ་ཞི་གནས་ལྷག་མཐོང་གི་སེམས་འཛིན་མེད་པ་ཐག་ཆོད་པ་རེད། མང་པོའི་མི་དང་ལྷན་ཅིག་ཏུ་འགྲོགས་པའི་ཚེ་ན་ཐམས་ཅད་དང་མི་མཐུན། ཅི་ཆགས་སྡང་མང་པོ་བྱས་ན་མི་དང་བསྟུན་པའི་ཐབས་མི་མཁས་པས་རང་གི་གཤིས་ངན་པ་རྒྱུད་གྱོང་པོ་ཡིན་པ་ཤེས་ཀྱི་རེད། བླ་མ་བསྟེན་བཞིན་དུ་ཆོས་མིན་པའི་སྡིག་པ་མི་དགེ་བའི་ལས་བྱས་ན་བླ་མ་དེ་ཡི་བྱིན་རླབས་རང་ལ་མ་ཞུགས་པ་ཤེས་དགོས། ཁེངས་ཤིང་མ་དུལ་བའི་ང་རྒྱལ་ཆེ་བ་ཡིན་ན་རང་ལ་ཆོས་ཀྱི་ཉམས་མྱོང་གི་རྩི་མེད་གནས་ལུགས་ཀྱི་ལྟ་བ་མ་རྟོགས་པ་ཡིན། གདམས་ངག་ཆུང་ལ་ལེ་ལོ་ཆེ་བ་ཡིན་ན་ཐར་པའི་གོ་འཕང་མཆོག་གི་དུས་མེད་པས་ཁམས་གསུམ་འཁོར་བ་ལ་ཡང་ནས་ཡང་དུ་འཁྱམས་པར་ཤེས། རང་དོན་གཙོར་འཛིན་ཏེ་གཞན་ཕན་གྱི་བསམ་པ་སྙིང་རྗེ་ཆེན་པོ་མེད་ན། ཐེག་པ་ཆེན་པོའི་ལམ་དང་སེམས་བསྐྱེད་མེད་དེ་རྒྱབ་འགལ་བ་ཤེས། རྟགས་ལ་བརྟེན་ནས་ཟེར་རྟགས་སྤྱོད་པས་སྟོན་ཟེར་མཁན་རེད་དུས་ཕྱིའི་རྟགས་ལ་བརྟེན་ནས་ནང་གི་ཆོས་དང་མི་མཐུན་པའི་ཚུལ་རིག་པས་ཆོས་མིན་ལོག་པར་ཞུགས་པ་སྐྱོན་དྲུག་འདི་སྤང་འཚལ་ལོ། (325) །ཆུད་གཟན་དྲུག་གི་རྣམ་གྲངས་བསྟན་པ་ནི། །ངན་སོང་མི་འཇིགས་སྡིག་པའི་ལས་ངན་སོག །རྙེད་དཀའི་དལ་འབྱོར་མི་ལུས་ཆུད་རེ་གཟན། །ཆོས་སྒོར་ཞུགས་ནས་ཕྱོགས་རིས་ཆགས་སྡང་བྱེད། ། ཡང་དག་དོན་གྱི་དད་པ་ཆུད་རེ་གཟན། །ཐོས་བསམ་ཚིག་གི་ང་རྒྱལ་རྡོ་འཇོང་འཆང༌། ། གནས་ལུགས་རྟོགས་པའི་ཤེས་རབ་ཆུད་རེ་གཟན། །ཟབ་མོའི་གསང་སྔགས་ཉམས་ལེན་དོན་བཞག་ནས། ། གནད་མེད་བརྩོན་འགྲུས་དཀའ་ཐུབ་ཆུད་རེ་གཟན། །ཟུང་འཇུག་གཉིས་མེད་ཡེ་ཤེས་མཆོག་བོར་ནས། ། སྣང་སྟོང་མཐར་འཛིན་སྒོམ་པ་ཆུད་རེ་གཟན། །རི་ངོགས་དབེན་གནས་ཆོས་སྒྲུབ་གནས་བཞག་ནས། ། སྡེ་དགོན་གྲོང་འགྲིམ་དངོས་གྲུབ་ཆུད་རེ་གཟན། །དེ་བས་དེ་དག་ལམ་དུ་མ་སོང་གཅེས། ། གསུངས་དུས། རང་གི་དལ་འབྱོར་གྱི་མི་ལུས་འདི་ཆུད་ཟོས་བྱེད་པའི་བྱ་བ་དྲུག་ཡོད། གང་རེད་ཟེར་ན། ངན་སོང་གི་སྡུག་བསྔལ་ལ་མི་འཇིགས་ཏེ་སྡིག་པའི་ལས་དུས་རྟག་ཏུ་གསོག་བསྡད་ན། དལ་འབྱོར་གྱི་མི་ལུས་འདི་ཆུད་ཟོས་གཏོང་བཞག་རྒྱུ་རེད། སོ་བྱང་སྔགས་གསུམ་གྱི་ཆོས་སྒོ་ལ་ཞུགས་ནས་དེ་ནས་རང་ཕྱོགས་ལྷ་རུ་མཐོང༌། གཞན་ཕྱོགས་འདྲེ་རུ་ཕྱོགས་རིས་དང་ཆགས་སྡང་བྱས་ན། ཆོས་སྒོར་ཞུགས་པ་ལས་དད་པ་མེད་པའི་རྟགས་རེད་དུས་དད་པ་ཆུད་ཟོས་སུ་སོང་འགྲོ་རེད། ཐོས་བསམ་སྦོམ་པོ་ཅན་ཞིག་བྱས་ནས་དེའི་ང་རྒྱལ་གྱི་རྒྱུད་འགོས་ནས་སངས་རྒྱས་མཐོང་ནའང་དད་པ་མེད་མཁན་ཞིག་འབྱུང་ན་གནས་ལུགས་རྟོགས་པའི་ཤེས་རབ་འདི་ཆུད་ཟོས་གཟན་འགྲོ་རེད། ཟབ་མོ་གསང་སྔགས་ཀྱི་དོན་ཉམས་སུ་ལེན་པ་འདི་ཕར་བཞག་ནས་དོན་མེད་འཇིག་རྟེན་གྱི་ཚེ་འདིའི་བྱ་བ་ལ་བརྩོན་བསྡད་པ་འདི་དཀའ་སྤྱད་སྙིང་རུས་ཐམས་ཅད་ཆུད་ཟོས་སུ་འགྲོ་རྒྱུ་རེད། ཟུང་འཇུག་གཉིས་སུ་མེད་པའི་ཡེ་ཤེས་རང་གི་ངོ་བོ་ལ་ཡོད་པ་འདི་བོར་ནས། ཡང་ན་སྣང་ཕྱོགས་ལ་ཞེན་པ་བྱས། ཡང་ན་སྟོང་ཕྱོགས་ལ་ཞེན་པ་བྱས་ན་སྒོམ་པ་འདི་ཆུད་ཟོས་ལ་འགྲོ་ཡི་རེད། རི་ངོགས་དབེན་པའི་གནས་སུ་ཆོས་སྒྲུབ་པའི་གནས་འདི་ཕར་བཞག་ནས། མི་མང་པོ་ཚོགས་ས་སྡེ་པ་གྲོང་འགྲིམ་དུས་ཆགས་སྡང་མང་པོ་བསག་ན་མཆོག་དང་ཐུན་མོང་གི་དངོས་གྲུབ་ཆུད་ཟོས་རེད་འགྲོ་དུས། དེ་བས་དེ་དག་ལམ་དུ་མ་སོང་བ་གཅེས་པ་ཡིན། (326) གོང་མའི་རྗེས་སུ་སྙེགས་པའི་ཆོས་དྲུག་ནི། །སྡིག་སྒྲིབ་བག་ཆགས་རྩད་ནས་གཅོད་འདོད་ན། ། སེམས་ཉིད་རང་བཞིན་གཞི་རྩ་བྲལ་བ་ལྟོས། །དགོས་འདོད་ནོར་བུ་ཡིད་བཞིན་བཙལ་འདོད་ན། ། ཟབ་མོའི་ལམ་ལ་རྩོལ་བ་རྒྱུན་དུ་བསྲིངས། །གནས་ལུགས་དོན་གྱི་ཆོས་ཉིད་རྟོགས་འདོད་ན། ། བཙལ་བས་མི་རྙེད་རང་བཞིན་ཞོག་ལ་ལྟོས། །གདམས་ངག་ཉམས་ལེན་རྒྱུད་ལ་སྦྱོར་འདོད་ན། ། རང་རྒྱུད་ཐུལ་ལ་དེ་ནས་ཉམས་སུ་ལོང༌། །སྙིང་ནས་དམ་ཆོས་ཚུལ་བཞིན་སྒྲུབ་འདོད་ན། ། ཚེ་འདི་བློས་ཐོང་ཞེན་ཐག་འཁྲི་བ་ཆོད། །གོང་མའི་རྗེས་སུ་མྱུར་དུ་སྙེགས་འདོད་ན། ། མཛད་སྤྱོད་ལྟོས་ལ་སྒྲུབ་པ་སྙིང་པོར་གྱིས། །འདི་དག་གནད་ཀྱི་མན་ངག་སྙིང་པོ་ཡིན། ། གསུངས་དུས། ད་འདི་ཡང་སྔོན་བླ་མ་གོང་མ་རྣམས་ཀྱི་མཛད་སྤྱོད་ཀྱི་རྗེས་སུ་སྙེགས་པའི་རྣམ་ཐར་སྐྱོང་བའི་ཆོས་དྲུག་ཡོད། གང་རེད་ཟེར་ན། སྡིག་སྒྲིབ་བག་ཆགས་དང་བཅས་པ་རྩད་ནས་དག་སྟེ་རང་གི་རྒྱུད་ལ་ཐར་པའི་ལམ་སྣེ་ཞིག་ཟིན་དགོས་འདུག་བསམ་ན། སེམས་ཉིད་ཀྱི་རང་བཞིན་གཞི་རྩ་བྲལ་བ་འདི་ལྟོས་དང༌། སྡིག་སྒྲིབ་ཐམས་ཅད་རང་ཤུགས་ཀྱིས་འདག་འགྲོ་རེད་ཟེར། དགོས་འདོད་འབྱུང་བའི་ནོར་བུ་ཞིག་འཐོབ་དགོས་བསམ་ན་བླ་མ་དམ་པའི་ཟབ་མོའི་གདམས་ངག་འདི་ལ། ཐོས་བསམ་སྒོམ་གསུམ་གྱི་རྩོལ་བ་བྱས་ན་འདོད་རྒུ་མ་ལུས་པ་འབྱུང་བ་ཡིན། གནས་ལུགས་ཀྱི་དོན་ཕྱིན་ཅི་མ་ལོག་པ་རྟོགས་དགོས་ཡོད་ན། དེ་ལ་འབད་རྩོལ་མང་པོ་མི་བྱེད་པ་རང་བབས་ལྷོད་དེ་བསམ་གཏན་ངང་ལ་ཞོག་དང་ཤེས་རེད་ཟེར། གདམས་ངག་ཉམས་ལེན་ཐམས་ཅད་རྒྱུད་ལ་སྦྱོར་ཏེ་ཆོས་དང་རང་རྒྱུད་གཅིག་ཏུ་འདྲེས་དགོས་ན། རང་གི་རྒྱུད་ཀྱི་ཉོན་མོངས་པ་ཐུལ་ནས་གདམས་ངག་འདི་ཉམས་སུ་ལོང་དང་ཤེས། སྙིང་ཐག་པ་ནས་དམ་པའི་ཆོས་ཁ་སེམས་མཚུངས་པ་ཅན་ཞིག་བསྒྲུབ་དགོས་ན། འཇིག་རྟེན་ཚེ་འདིའི་བྱ་བ་ཐམས་ཅད་བློས་བཏང་སྟེ་ཚེ་འདི་ལ་ཞེན་ཐག་གི་འཁྲི་བ་ཆོད། བླ་མ་གོང་མ་མཁས་པ་དང་གྲུབ་པ་རྣམས་ཀྱི་རྗེས་སུ་སྙེགས་ཏེ་དེ་བྱེད་ཐུབ་པ་ཞིག་དགོས་འདུག་བསམ་ན། གོང་མ་རྣམས་ཀྱི་མཛད་སྤྱོད་ལ་བལྟས་ཏེ་སྒྲུབ་པ་འདི་སྙིང་པོར་གྱིས། འདི་དག་དམ་པའི་ཆོས་སྒྲུབ་པའི་གནད་ཀྱི་མན་ངག་གི་འདི་ནི་མཐར་ཐུག་པར་འགྱུར་པ་ཡིན་པས་དེ་ལྟར་བརྩོན་པར་གྱིས་ཤིག །(327) སྤྱི་ཡི་ཚུལ་དང་མི་མཐུན་ཆོས་དྲུག་ནི། །རང་གིས་ངན་སྤྱོད་སྣ་དགུ་ཚང་བྱས་ནས། ། གཞན་དག་མགུ་རེ་ཆོས་པའི་ལུགས་མ་ཡིན། །རང་གིས་གཡོ་སྒྱུ་ཁྲམ་གསུམ་ཚང་བྱས་ནས། ། དཀོན་མཆོག་མཉེས་རེ་ཆོས་པའི་ལུགས་མ་ཡིན། །དབེན་པའི་གནས་སུ་བརྩོན་པས་མི་བསྒྲུབ་པར། ། ཆོས་ལ་རེ་འཁང་ཆོས་པའི་ལུགས་མ་ཡིན། །ཚིག་ཏུ་སྙིང་རྗེ་ལག་ལེན་རང་འདོད་སྒྲུབ། ། གཞན་དོན་འགྲུབ་རེ་ཆོས་པའི་ལུགས་མ་ཡིན། །སེམས་ལ་བདག་འཛིན་ཁ་ལ་སྟོང་པ་ཉིད། ། ཐར་ལམ་སྙོགས་རེ་ཆོས་པའི་ལུགས་མ་ཡིན། །སེམས་ལ་རང་ལྟ་ཁ་ལ་མཐའ་བྲལ་ཟེར། ། གནས་ལུགས་རྟོགས་རེ་ཆོས་པའི་ལུགས་མ་ཡིན། །དེ་བས་བསྟན་པ་སྤྱི་ཡི་སྲོལ་ཉམས་སྤང༌། ། གསུངས་དུས། ཆོས་པ་སྤྱིའི་ཚུལ་དང་མི་མཐུན་པའི་ཆོས་དྲུག་ཡོད། རང་གི་རྒྱུད་འདི་ན་ངན་པའི་སྤྱོད་པ་སྲོག་གཅོད་པ་ཆང་འཐུང་བ། བུད་མེད་བསྟེན་པ་ལ་སོགས་སྣ་དགུ་ཚང་ནས་གཞན་དག་གིས་ང་ཆོས་པ་རེད་བསམ་ནས་རེ་བ་བྱས་ན་དེ་ཆོས་པའི་ལུགས་མ་ཡིན། རང་གིས་གཡོ་སྒྱུ་ཁྲམ་གསུམ་གྱི་སྒོ་ནས་གཞན་མགོ་སྐོར་ནས། བླ་མ་དང་དཀོན་མཆོག་མཉེས་པའི་རེ་བ་བྱས་ན་དེ་ཆོས་དང་འགལ་བ་རེད། འདི་ཆོས་པའི་ལུགས་མ་ཡིན། དབེན་པའི་གནས་སུ་རྩེ་གཅིག་ཏུ་སྒྲུབ་པ་མ་བྱེད་པ་རྣམ་གཡེང་འདུ་འཛི་ཤ་སྟག་གི་འདུ་འཛི་འབྱུང་ཚེ་ངས་ཆོས་དེ་ཙམ་བསྒྲུབས་ཡིན། ད་རུང་ཉམས་དང་རྟོགས་པ་སྐྱེ་ཡོད་མིན་ཟེར་རེ་འཁང་ཡིན་པ་ཆོས་པའི་ལུགས་མ་ཡིན། ཚིག་གིས་ནི་སེམས་ཅན་ཐམས་ཅད་ཤ་ཚ། སྙིང་རྗེ་ཟེར། ལག་ཏུ་ལེན་རྒྱུ་རང་དོན་ཁོ་ན་བསྒྲུབས་ནས་གཞན་དོན་བྱས་པ་ཡིན་བསམ་པ་འདི་ཆོས་དང་མཐུན་པའི་ལུགས་མ་ཡིན། སེམས་ལ་བདག་འཛིན་གྱི་མདུད་པ་འདི་བསྡམ་ཐག་ཆོད་བྱས་ཁ་ནས་ཐམས་ཅད་སྟོང་པ་ཉིད། ཐར་ལམ་གྱི་གོ་འཕང་ཐོབ་འགྲོ་རེ་བ་འདི་ཆོས་དང་མཐུན་པའི་ལུགས་མ་ཡིན། སེམས་ལ་རང་གི་ལྟ་བ་གང་འདྲའི་ཡོད་ན་རྟག་ལྟ་ཆད་ལྟ་ཅི་སྒོམ་གྱི་ཡོད་ན་འདི་མཆོག་ཏུ་འཛིན། ཁ་ནས་མཐའ་བྲལ་སྟོང་པ་ཉིད་ཟེར་གནས་ལུགས་རྟོགས་པའི་རེ་བ་འདི་ཆོས་པའི་ལུགས་མ་ཡིན། དེ་རྣམས་བྱས་ན་བསྟན་པ་སྤྱི་ཡི་བཀའ་སྲོལ་འདི་ཉམས་འགྲོ་བ་ཡིན། (328) ཤིན་ཏུ་དགེ་ཞིང་ལེགས་པའི་ཆོས་དྲུག་ནི། །བསྟན་པ་གནས་ཤིང་དལ་འབྱོར་ཐོབ་དུས་འདིར། ། འཁོར་བའི་དོང་ལས་མྱུར་དུ་འབྲོས་རེ་རན། །ཐོས་བསམ་སྙིང་པོའི་ཉམས་སུ་ལེན་དུས་འདིར། ། རང་རྒྱུད་ཁེངས་པའི་ཆོས་དང་བསྲེ་རེ་རན། །སྣ་ཚོགས་སྡུག་བསྔལ་འགལ་རྐྱེན་མང་དུས་འདིར། ། སྒྲུབ་པའི་ཆོས་ལ་སྙིང་རུས་བསྐྱེད་རེ་རན། །ཚོགས་དྲུག་སྒོ་ལ་ཡུལ་དྲུག་ཤར་དུས་འདིར། ། གཟུང་འཛིན་གཉིས་སྣང་རང་སར་གྲོལ་རེ་རན། །ལྟ་སྒོམ་སྤྱོད་པའི་དོན་ལ་སྒོམ་དུས་འདིར། ། རིག་པའི་རྩལ་སྦྱོང་ཕྱོགས་མེད་བྱེད་རེ་རན། །གཏན་གྱི་འདུན་མ་ད་རེས་སྒྲུབ་དུས་འདིར། ། བརྩེ་བའི་གདམས་ངག་འབད་པས་སྒྲུབ་རེ་རན། །དེ་ལྟར་གཉེན་པོས་རང་ཚོད་མ་ཟིན་ན། ། འཆི་དུས་ལུས་ལ་འཆི་བདག་བཞད་གད་བྱེད། ། གསུངས་དུས། ཤིན་ཏུ་དགེ་སྟེ་བྱ་བ་འདི་དག་བྱས་ན་གནས་སྐབས་དགེ་བ་དང༌། མཐར་ཐུག་ངེས་ལེགས་ལ་ཡོད་པའི་ཆོས་དྲུག་ཡོད། གང་རེད་ཟེར་ན། སངས་རྒྱས་ཀྱི་བསྟན་པ་གནས། དལ་འབྱོར་གྱི་མི་ལུས་ཐོབ་པའི་སྐབས་འདིར། དཔེར་ན་མཐུན་རྐྱེན་འཛོམས་དུས་ཡུལ་གཞན་དག་ཅིག་ལ་འགྲོ་དགོས་ན་མཐུན་རྐྱེན་ཐམས་ཅད་འཛོམས་བསྡད་ཡོད་རེད། འགྲོ་གང་ཐུབ་བྱེད་དགོས་རྒྱུ་རེད་དུས། དཔེ་དེ་བཞིན་དུ་ཆོས་སངས་རྒྱས་ཀྱི་བསྟན་པ་གནས། དལ་འབྱོར་གྱི་མི་ལུས་ཐོབ་དུས་ཁམས་གསུམ་འཁོར་བའི་དོང་ལས་འབྲོས་ཆེ་ཐོན་ཆུང་ཐོན་བྱེད་དགོས་གསུངས། ཐོས་བསམ་སྒོམ་གསུམ་གྱི་སྙིང་པོ་ཉམས་ལེན་བྱེད་པའི་དུས་འདིར། རང་གི་རྒྱུད་འདི་ཆོས་དང་བསྲེས་ནས་ཆོས་དང་རང་རྒྱུད་འདི་ཞུ་དག་འཕེར་བ་ཞིག་བྱེད་རེ་རན་ཡིན། སྣ་ཚོགས་སྡུག་བསྔལ་གྱི་འགལ་རྐྱེན་ནད་མུག་འཁྲུག་རྩོད། ཆགས་སྡང་རྨོངས་གསུམ་ཕྲག་དོག་འགལ་རྐྱེན་ཆེ་ནས་བཟུང་སྟེ། ད་སྒྲུབ་པ་འདི་གཙོ་བོ་བྱས་ན་དྲག་ས་རེད་བསམ་ནས་དེ་ལ་སྙིང་རུས་བསྐྱེད་ནུས་པ་ཡིན། ཡུལ་གཟུགས་སྒྲ་དྲི་རོ་རེག་བྱ་ཚོགས་དྲུག་གི་སྒོ་ལ་ཡུལ་དྲུག་ཤར་དུས་འདིར། ཆགས་སྡང་གིས་ལས་མང་པོ་མི་བསགས་པ་གཟུང་འཛིན་གཉིས་སུ་སྣང་བའི་མདུད་པ་འདི་རང་སར་གྲོལ་རྒྱུ་ལ་རན་པ་ཡིན། ལྟ་སྒོམ་སྤྱོད་པའི་དོན་ལ་སྒོམ་དུས་འདིར་ནི། རང་གི་ལྟ་བ་རིག་པའི་རྩལ་སྦྱོང་སྟེ་ལྟ་སྒོམ་སྤྱོད་གསུམ་གང་གི་ཕྱོགས་ནས་ཀྱང་ཡོན་ཏན་ཐམས་ཅད་རྫོགས་པ་རེད། གཏན་གྱི་འདུན་མ་དམ་པའི་ཆོས་ད་རེས་སྒྲུབ་ཆོག་ཆོག་རང་གི་ལག་མཐིལ་འདི་ན་ཡོད་དུས། དཔལ་ལྡན་བླ་མའི་ཐུགས་བརྩེ་བ་ཆེན་པོའི་གདམས་ངག་གསུངས་འོང་བ་འདི། དཔེར་ན་དབུལ་པོ་ཟས་དང་འཕྲད་པ་ལྟར་དུ་འབད་པས་སྒྲུབ་རེ་རན། དེ་ལྟར་གཉེན་པོས་རང་ཚོད་ཟིན་ཏེ་མཐུན་རྐྱེན་ཚོགས་བཞིན་དུ་སྒྲུབ་པ་མ་བྱས་ན། འཆི་དུས་དེ་ནས་འཆི་བདག་གིས་བཞད་གད་བྱེད་དེ་རང་སེམས་ཕམ་སྟེ་འཆི་བ་ཡིན། (329) མི་འགྲུབ་འགལ་བ་གླབ་ཅོལ་ཆོས་དྲུག་ནི། །རང་གིས་རང་ལ་རང་དབང་མ་ཐོབ་པར། ། གཞན་དབང་བྱེད་འདོད་འགལ་བ་གླབ་ཅོལ་ཞིག །རང་ཕན་མ་བསྒྲུབས་ཕན་འདོགས་མི་ནུས་བཞིན། ། གཞན་ཕན་སྒྲུབ་འདོད་འགལ་བ་གླབ་ཅོལ་ཞིག །རང་ཉིད་སློབ་མའི་མཚན་ཉིད་མི་ལྡན་པར། ། སློབ་དཔོན་བྱེད་འདོད་འགལ་བ་གླབ་ཅོལ་ཞིག །རང་ཉིད་ཀོ་སྐམ་བཞིན་དུ་མ་དུལ་བར། ། གཞན་རྒྱུད་འདུལ་བ་འགལ་བ་གླབ་ཅོལ་ཞིག །རང་ལ་འདིར་རྒྱག་རྟོགས་པའི་གདེང་མེད་པར། ། གཞན་ལ་སྒོམ་འབོགས་འགལ་བ་གླབ་ཅོལ་ཞིག །རང་ཉིད་ཐ་མལ་ཀུན་སྤྱོད་མ་ལོག་པར། ། གཞན་དག་ཆོས་འགོད་འགལ་བ་གླབ་ཅོལ་ཞིག །དེ་འདྲའི་རང་བཞིན་སྐྱོན་གྱིས་མ་གོས་གཅེས། ། གསུངས་ནས་བཟུང་སྟེ། ད་དེ་རྗེས་སུ་མི་འགྲུབ་པའི་བྱ་བ་གླབ་ཅོལ་ཟེར་ཧོབ་ཀྱིས་བཟོས་བཞག་རྒྱུ་ཆོས་དྲུག་ཡོད། གང་རེད་ཟེར་ན། ད་ལྟ་རང་ལ་ཡོད་པ་འདི་རང་དབང་མ་ཐོབ་པ། ཆོས་སྒྲུབ་པའི་མཐུན་རྐྱེན་ཐམས་ཅད་ཕུན་སུམ་ཚོགས་པ་ཡིན་བསམ་སྤྲོ་བ་མ་བྱེད་པ། གཞན་རྒྱལ་པོ་ཆེན་པོའི་གཡོག་བྱེད་རྒྱུ་ལྟ་བུ་ལ་བྱེད་འདོད་བྱེད་རྒྱུ་འདི་ནི་འཁྲུལ་པ་རེད་གསུངས་རེད། རང་གིས་ཕན་པ་མ་བསྒྲུབས་པས་རང་གི་རྒྱུད་ལ་ཕན་འདོགས་མི་ནུས་པ། གཞན་སེམས་ཅན་གྱི་གཞན་དོན་སྒྲུབ་བསམ་རྒྱུ་འདི་དང་འགལ་བ་རེད། རང་ཉིད་སློབ་མའི་མཚན་ཉིད་མ་ལྡན་བཞིན་དུ་ད་རུང་བླ་མའི་མཚན་ཉིད་ལྡན་པའི་སློབ་དཔོན་བྱེད་འདོད་རྒྱུ་འདིའང་རྒྱབ་འགལ་རེད། རང་ཉིད་ཀོ་བ་སྐམ་པོ་བཞིན་དུ་སེམས་མ་དུལ་དུས་གཞན་སློབ་མ་ལ་ཁྲིད་འབུལ་ཏེ་གཞན་རྒྱུད་འདུལ་བ་འདིའང་འགལ་བ་རེད། རང་ལ་འདིར་རྒྱག་རྟོགས་པའི་གདེང་མེད་པར་གཞན་ལ་ཉམས་ཁྲིད་སྒོམ་ཡིན་ཟེར་འབོགས་པ་འདི་འགལ་བ་རེད། རང་ཉིད་ཐ་མལ་ཀུན་སྤྱོད་སོ་སོ་སྐྱེ་བོའི་བྱ་བ་ལས་མ་འདས་པ་གཞན་དག་དམ་པའི་ཆོས་ལ་འགོད་ནུས་པ་དེ་རྫི་བོས་བྱ་ཁྱུང་སྒྲུབ་པ་ལྟ་བུ་རེད། དེ་འདྲའི་རང་བཞིན་སྐྱོན་གྱིས་མ་གོས་པ་གཅེས་པ་ཡིན། (330) དམ་ཆོས་ལེགས་པར་བསྐུལ་བའི་ཆོས་དྲུག་ནི། །དོན་མེད་འཇིག་རྟེན་བྱ་བ་སྤོང་འདོད་ན། ། དད་པ་སྐྱེ་དུས་བྱ་བྱེད་འཕྲོ་ལ་ཞོག །བྱས་ཀྱང་ཆུ་གཉེར་འདྲ་སྟེ་ཟིན་དུས་མེད། ། དབེན་པའི་གནས་སུ་ཕྱིན་ནས་སྒྲུབ་འདོད་ན། །དྲན་དུས་དྲན་པ་ཤོལ་མེད་དེ་ཀར་སོང༌། ། དེ་དུས་མ་ཕྱིན་འགལ་རྐྱེན་བཤོལ་འདེབས་མང༌། །བླ་མ་བསྟེན་དུས་ཅི་གསུང་བཀའ་ཉན་དགོས། ། ངས་བྱས་ཡུས་ཀྱིས་ཐུགས་ཟིན་དུས་མི་འོང༌། །སེམས་ཉིད་བལྟ་དུས་མ་བཅོས་རང་བཞག་དགོས། ། མ་བཞག་བཅོས་མས་རང་ངོ་མཐོང་དུས་མེད། །ཡོན་ཏན་འཚོལ་དུས་བརྩོན་འགྲུས་གཉུག་བསྲིང་དགོས། ། ངང་ཐུང་རེས་འཇོག་ཡོན་ཏན་རྫོགས་དུས་མེད། །ཟད་སར་སྐྱེལ་དུས་གནས་ལུགས་ས་ཟིན་དགོས། ། གཞན་དུ་བཙལ་བས་རྙེད་པའི་དུས་མི་འོང༌། ། 