(352) རྒྱལ་སྲས་རྣམས་ཀྱི་མགོ་དྲུག་བསྟན་པ་ནི། །ལྷ་དང་བཅས་པའི་འཇིག་རྟེན་འདུ་བྱའི་ཕྱིར། ། ཡོན་ཏན་མཆོག་ལྡན་བླ་མ་འདུད་པའི་མགོ །དཀོན་མཆོག་གསུམ་གྱི་གདུང་རྒྱུད་མི་བཅད་ཕྱིར། ། བདེ་གཤེགས་རྣམས་ཀྱི་ཚུལ་བླངས་བསྡུས་པའི་མགོ །སྟོང་གསུམ་ཀུན་གྱི་བདག་པོར་འགྱུར་བྱའི་ཕྱིར། ། རྣམ་དག་ཟབ་མོ་མོས་པ་བླངས་པའི་མགོ །འགྲོ་ཀུན་བྱང་ཆུབ་ལམ་ལ་དགོད་བྱའི་ཕྱིར། ། སེམས་ཅན་ཐམས་ཅད་ཡོངས་སུ་སྨིན་བྱེད་མགོ །གོང་ན་མེད་པའི་ཆོས་རབ་གྲུབ་བྱའི་ཕྱིར། ། ཤེས་རབ་ཕ་རོལ་ཕྱིན་ལ་གནས་པའི་མགོ ཁམས་གསུམ་ཀུན་གྱིས་མཆོད་པར་བྱ་བའི་ཕྱིར། ། དགེ་བའི་རྩ་བ་ཡོངས་སུ་བསྔོ་བའི་མགོ །དེ་ལྟར་ལྡན་རྣམས་ས་མཆོག་དཀྱིལ་འཁོར་འགྲུབ། ། གསུངས་པ་འདི། ད་རྒྱལ་སྲས་རྣམས་ཀྱི་ཡང་མགོ་དྲུག །ལྷ་དང་བཅས་པའི་འཇིག་རྟེན་ཐམས་ཅད་འདུ་བར་བྱ་བའི་ཕྱིར་དུ། ཡོན་ཏན་མཆོག་དང་ལྡན་པའི་བླ་མ་དགེ་བའི་བཤེས་གཉེན་མཆོག་ཏུ་གྱུར་པ་རྣམས། ཚངས་པ་དང་བརྒྱ་བྱིན་ལ་སོགས་པ་ཡིན་ནའང་འཇིག་རྟེན་བླ་མ་འདིའི་ཞབས་ཀྱི་པདྨོ་ལ་འདུད་དགོས་རྒྱུ་རེད་དུས། དེ་ལྟ་བུ་བསྟེན་པ་དང༌། དཀོན་མཆོག་གསུམ་ཟེར་བ་འདི་འཕྲིན་ལས་ཀྱི་གདུང་འདི། དཔེར་ན་མི་ཆད་པར་བྱ་བའི་ཕྱིར་དུ་བདེ་བར་གཤེགས་པ་རྣམས་སངས་རྒྱས་དང་བྱང་ཆུབ་སེམས་དཔའ་ཚུལ་དུ་གཏོང་བ་དང༌། སྟོང་གསུམ་གྱི་ཀུན་གྱི་བདག་པོ་འགྱུར་བའི་ཕྱིར་དུ། དེ་ད་ལྟ་སྟོང་གསུམ་མི་མཇེད་ཀྱི་བདག་པོ་ཚངས་པ་ཆེན་པོ་ཡང་བྱང་ཆུབ་སེམས་པའི་ཚུལ་དུ་བསྟན་པ་དེ་ཡིན་དུས། རྣམ་དག་ཟབ་མོ་མོས་པ་བླངས་པ་མགོ །འགྲོ་ཀུན་ཐར་པ་དང་བྱང་ཆུབ་ལམ་ལ་དགོད་པའི་ཕྱིར། སེམས་ཅན་ལ་གང་འདིས་ཕན་ན་དེ་བཞིན་དུ་བྱ་དང༌། རི་དྭགས། སློང་མོ་བ་ལ་སོགས་ཚུལ་དུ་བསྟན་པ་ཡོངས་སུ་སྨིན་པའི་མགོ །གོང་ན་མེད་པའི་ཆོས་རབ་འགྲུབ་པའི་ཕྱིར། འཕགས་བཞི་བསྐྱེད་པའི་ཡུམ་ཆེན་མོ་ཡིན་ན་ཉན་ཐོས། རང་རྒྱལ། བྱང་ཆུབ་སེམས་དཔའ། སངས་རྒྱས་ཐམས་ཅད་འདིས་བསྐྱེད་དུས་ཕ་རོལ་ཏུ་ཕྱིན་པ་ལ་གནས་པའི་མགོཁམས་གསུམ་ཀུན་གྱིས་མཆོད་པར་བྱ་བའི་ཕྱིར་དུ་དགེ་བའི་རྩ་བ་ཡོངས་སུ་བསྔོ་ཡོང་དུས་ཁམས་གསུམ་གྱི་སེམས་ཅན་ཐམས་ཅད་ཀྱིས་སྤྱི་བོའི་གཙུག་ཏུ་བཏུད་པས། དེ་ལྟར་ལྡན་རྣམས་ས་མཆོག་དཀྱིལ་འཁོར་འགྲུབ་གསུངས། དེ་བྱང་ཆུབ་སེམས་དཔའི་ས་ཐོབ་པའི་སྤྱོད་ཡུལ་རེད། (353) རྒྱལ་སྲས་རྣམས་ཀྱི་རྣ་བ་དྲུག་ལྡན་ནི། །སྙན་མིན་སྙན་ཐོས་དགག་སྒྲུབ་མེད་པ་དང༌། ། ཉན་ནས་གཏམ་ཐོས་མི་འདོད་སྨོད་མི་བྱེད། །སེམས་དཔའ་འབྱུང་བའི་གཏམ་ཐོས་སྤྲོ་བ་སྐྱེད། ། མི་ཁོམ་སྐྱེས་ཐོས་སྙིང་རྗེའི་གོ་ཆ་གྱོན། །སངས་རྒྱས་བསྔགས་ཐོས་འདོད་ཕྱིར་བརྩོན་འགྲུས་རྩོམ། ། ཕྱོགས་བཅུའི་འཇིག་རྟེན་སྒྲ་ཀུན་བྲག་ཅར་ཤེས། །དེ་ལྟར་ཉན་པའི་རྣ་བ་དྲུག་ལྡན་བྱ། ། གསུངས་དུས། བྱང་ཆུབ་སེམས་དཔའ་རྣམས་ལ་སྙན་གྱི་དབང་པོ་དྲུག་ཡོད། གང་རེད་ཟེར་ན། བྱང་ཆུབ་སེམས་དཔའ་རྣམས་ལ་སྙན་པ་མིན་པའི་ཚིག་བདུད་རེད། ངན་པ་རེད་ཟེར་ནའང་དཔེར་ན། སངས་རྒྱས་ལ་ལྷས་སྦྱིན་གྱིས་སྐུར་བ་བཏབ་པ་དང༌། མུ་སྟེགས་པས་སྐུར་བ་ལྟ་བུ་བྱས་ན་སངས་རྒྱས་ཐུགས་འཁྲུགས་པ་དང་གང་ཡང་ཡོད་མ་རེད། ལྷ་དང་བཅས་པས་འཇིག་རྟེན་ཐམས་ཅད་ཀྱིས་སངས་རྒྱས་ལ་བསྔགས་པ་བརྗོད་ན། ང་སངས་རྒྱས་ལ་བསྟོད་ར་དེ་འདྲ་མང་པོ་གཏོང་གི་འདུག་བསམ་ནས་ཐུགས་དགའ་བ་ཡོད་རྒྱུ་མ་རེད་དུས་དགག་སྒྲུབ་མེད་པ་དང༌། དེ་ལྟ་བུའི་བྱང་ཆུབ་སེམས་དཔའི་སྙན་ལ་ཉན་འོང་ནའང་བསྟོད་ར་བྱེད་ཀྱི་གཏམ་ཡོད་ན་འདྲ། སྨད་པའི་གཏམ་ཡོད་ན་འདྲ། ཕ་རོལ་པོ་ཞིག་གི་སྡང་སེམས་ཀྱིས་སྨད་པའི་གཏམ་བྱས་ན། ང་ལ་འདིས་དེ་འདྲ་ཟེར་གྱི་འདུག །ཁོ་རང་ལ་སྐྱོན་འདི་འདྲ་ཡོད་རེད་ཟེར་སྐྱོན་བརྗོད་བརྗོད་པ་དང༌། སྨད་པ་ལ་འཁོན་འཛིན་ཡོད་མ་རེད། དེ་ནས་སེམས་དཔའ་འབྱུང་བའི་གཏམ་ཐོས་སྤྲོ་བ་སྐྱེད། བྱང་ཆུབ་སེམས་དཔའ་རྣམས་ཀྱིས་སྔོན་གྱི་སྐྱེས་རབས་འདི་ལ་སྦྱིན་པ་གཏོང་ཚུལ། ཏིང་ངེ་འཛིན་སྒོམ་ཚུལ། སངས་རྒྱས་ཀྱི་སྐྱེས་རབས་ལྟ་བུ་གཏམ་ཐོས་འོང་ན་ཐུགས་སྤྲོ་བ་སྐྱེད་དེ། ང་ཡང་དེ་ལྟ་བུའི་སྤྱོད་པ་སྤྱད་པར་ཤོག་ཅིག་བསམ་སྨོན་ལམ་འདེབས་པ། མི་ཁོམ་པའི་གནས་རིས་བརྒྱད་ལ་སྐྱེས་འོང་བ་བྱང་ཆུབ་སེམས་དཔས་ཐོས་ན་ལྷག་པར་དུ་སྙིང་རྗེ་སྐྱེ་སྟེ། དཔེར་ན་མཐའ་འཁོབ་སྣོད་བྱ་བའི་ཕྱིར་དུ་སངས་རྒྱས་ཀྱིས་སྤྲུལ་པའི་ཉན་ཐོས་ཀཱ་ཏ་ཡཱ་ན་གསུངས་པ་དང༌། བོད་གངས་ཅན་ཆོས་མི་དར་བ་འདུལ་བའི་ཕྱིར་དུ་མཁན་སློབ་ཆོས་གསུམ་ལྟ་བུ་ཐུགས་བསྐྱེད་གོ་ཆ་ལྷག་པར་ཆེ་འགྲོ་རེད་མ་གཏོགས། སྡུག་ཏུ་འགྲོ་ཡི་ཡོད་མ་རེད། སངས་རྒྱས་བསྔགས་པ་ཐོས་པའི་ཕྱིར་སངས་རྒྱས་ཀྱི་ཡེ་ཤེས་དང་ཡོན་ཏན་ཐོས་འོང་དུས་དེ་ལྟ་བུ་ཞིག་ངས་ནམ་ཐོབ་ན་བསམ་ནས་འདི། དཔེར་ན་མི་འདོད་པ་ཆེན་པོ་ཞིག་ཡོད་ན་དེ་ནོར་གྱི་རིན་ཐང་གོ་ཡོང་དུས་ངས་འདི་རེ་ཐོབ་ན་བསམ་རྒྱུ་རེད། དེ་ལྟ་བུའི་བརྩོན་འགྲུས་བྱེད་པ་དང༌། ཕྱོགས་བཅུའི་འཇིག་རྟེན་ན་བསྟོད་པའི་སྙན་པའི་སྒྲ་དང༌། མི་སྙན་པ་སྨད་པའི་སྒྲ་ཡིན་ན། གཏམ་རྣམས་བྲག་ཅ་ལྟ་བུ་རྒྱལ་བས་གསུངས། །ཞེས་དཔལ་སྤྲུལ་རིན་པོ་ཆེ་གསུངས་པས། བསྟོད་པས་སེམས་མཐོ་བཞག་རྒྱུ། སྨད་པས་སེམས་དམའ་བཞག་རྒྱུ་མེད་པ། དེ་ལྟར་ཉན་པའི་རྣ་བ་དྲུག་ལྡན་བྱ། (354) རྒྱལ་སྲས་རྣམས་ཀྱི་ལྟ་བའི་མིག་དྲུག་ནི། །འཇིག་རྟེན་གཟུགས་རྣམས་བལྟ་ཕྱིར་ཤ་ཡི་མིག །སེམས་ཅན་རིགས་རྣམས་བལྟ་ཕྱིར་ལྷ་ཡི་མིག །སེམས་ཅན་དབང་པོ་བལྟ་ཕྱིར་ཤེས་རབ་མིག །ཆོས་རྣམས་ཇི་བཞིན་བལྟ་ཕྱིར་ཆོས་ཀྱི་མིག །སྒྲིབ་པ་མེད་པར་བྱ་ཕྱིར་ཆགས་མེད་མིག །ཆོས་དབྱིངས་བལྟ་ཕྱིར་ཐམས་ཅད་མཁྱེན་པའི་མིག །དེ་དང་ལྡན་པས་སེམས་ཅན་དོན་ཡོངས་འགྲུབ། ། གསུངས་དུས། དེ་ནས་བྱང་ཆུབ་སེམས་དཔའ་རྣམས་སེམས་ཅན་གྱི་ཁམས་ལ་གཟིགས་དུས་མིག་དྲུག་ཡོད། གང་རེད་ཟེར་ན། སྟོང་གསུམ་འཇིག་རྟེན་གྱི་ཁམས་ཐམས་ཅད་རི་བྲག་དང་རྒྱང་རིང་པོའི་ཐོགས་རེག་མེད་པ་ཐམས་ཅད་ཐོགས་མེད་དུ་མཁྱེན་པ་དང༌། འདི་མི་ཚད་ད་ལྟ་དཔེར་ན་མོ་ཊར་གྱི་འཁོར་ལོ་གཅིག་གི་ས་ཆ་འདི་ལྟ་བུ་ཡིན་ན། ཕྱི་རོལ་པའི་དྲང་སྲོང་མངོན་ཤེས་དང་ལྡན་པ་རྣམས་ཀྱིས་མཐོང་ལ། ཁ་རོག་ང་ཚོའི་ཐ་མལ་གྱི་མིག་གིས་མི་མཐོང་བའི་འཇིག་རྟེན་གྱི་ཁམས་མང་པོ་ཡོད་རྒྱུ་རེད། ཕྱི་རོལ་མུ་སྟེགས་པའི་དྲང་སྲོང་མངོན་ཤེས་དང་ལྡན་པ་རྣམས་ཀྱིས་མཐོང་བའི་ས་ཆ་འདི་འདྲ་ཞིག་ལ། ཉན་རང་རྣམས་ཀྱི་མངོན་ཤེས་ཀྱིས་གཟིགས་ན་དེ་ལས་མང་ཙམ་ཞིག་ཡོད་གསུངས་རེད། དེ་སྟེང་དུ་བྱང་ཆུབ་སེམས་དཔའི་མངོན་ཤེས་ཀྱིས་གཟིགས་ན་དེ་ལས་ཀྱང་མང་ཙམ་དུ། དེ་སྟེང་དུ་ཐམས་ཅད་མཁྱེན་པའི་སངས་རྒྱས་ཀྱི་ཡེ་ཤེས་ཀྱིས་གཟིགས་ན་རྡུལ་གཅིག་སྟེང་དུ་རྡུལ་སྙེད་སངས་རྒྱས་ཟེར། ཞིང་དག་པ་དང་མ་དག་པ་ཐམས་ཅད་མཐོང་འོང་དུས་ཐོགས་སྒྲིབ་མེད་པ་ཤའི་མིག་ཟེར་མཁན་དང་ནི། སེམས་ཅན་རྣམས་ལ་ཆོས་བསྟན་དགོས་ན་འདི་དབང་པོ་རབ་འདུག །ཐེག་པ་ཆེན་པོའི་ཆོས་བསྟན་དགོས་འདུག །གསང་སྔགས་རྡོ་རྗེ་ཐེག་པ་བསྟན་དགོས་འདུག །འདི་ཉན་ཐོས་ཀྱི་ཆོས་བསྟན། འདི་རང་རྒྱལ་གྱི་ཆོས་འདི་གསུངས། རང་རང་གི་ཁམས་དབང་པོ་བསམ་པ་ཐམས་ཅད་ལྟ་བར་བྱེད། མངོན་ཤེས་ཀྱིས་ལྐོག་གྱུར་མཁྱེན་འགྲོ་བས་ལྷའི་མིག་དང༌། སེམས་ཅན་གྱི་དབང་པོ་རབ་འབྲིང་ཐ་མ་བལྟ་བར་བྱ་བའི་ཕྱིར་དུ་ཤེས་རབ་ཀྱི་མིག་དང༌། ཆོས་ཕུང་བརྒྱད་ཁྲི་བཞི་སྟོང་གཟིགས་ན་དཔེར་ན་དྲང་དོན་དང༌། ངེས་དོན། སྒྲ་ཇི་བཞིན་དང༌། ཇི་བཞིན་མ་ཡིན་པ་ཐམས་ཅད་ཚུལ་བཞིན་དུ་རྟོགས་པའི་ཆོས་ཀྱི་མིག་དང། འདས་མ་འོངས་ད་ལྟ་དུས་གསུམ་གྱི་ཤེས་བྱ་ཐམས་ཅད་ལ་སྒྲིབ་པ་མེད་པར་བྱ་བས་ཆགས་མེད་ཀྱི་མིག །ཆོས་ཀྱི་དབྱིངས་བསམ་གྱིས་མི་ཁྱབ་པ་བལྟ་བར་བྱ་བའི་ཕྱིར་སོ་སོར་རང་རིག་པ་ཐམས་ཅད་མཁྱེན་པའི་མིག །ཇི་ལྟ་ཇི་སྙེད་མཁྱེན་པ་དེ་ལྟ་བུ་མིག་དྲུག་དང་ལྡན་པས་སེམས་ཅན་གྱི་དོན་ཡོངས་འགྲུབ། (355) རྒྱལ་སྲས་རྣམས་ཀྱི་ལག་པ་རྣམ་དྲུག་ནི། །རྒྱལ་མོས་ཡིད་ཆེས་བྱ་ཕྱིར་དད་པའི་ལག །སློང་བ་ཡིད་བཞིན་ཚིམ་བྱེད་གཏོང་བའི་ལག །ཐེ་ཚོམ་བཅད་ཕྱིར་ཐོས་པ་དམ་པའི་ལག །སེམས་ཅན་འདོན་ཕྱིར་བདེ་བར་འཇོག་པའི་ལག །འགྲོ་ལ་ཆོས་སྟོན་སེར་སྣ་མེད་པའི་ལག །ཚོགས་སྡུད་རྒྱལ་མཆོད་རིམ་གྲོ་བྱེད་པའི་ལག །དེ་དང་ལྡན་པས་ཆོས་ཀྱི་སྣང་བ་སྟོན། ། གསུངས་དུས། བྱང་ཆུབ་སེམས་དཔའ་རྣམས་བྱ་བ་དམ་པ་དྲུག་ཡོད། གང་རེད་ཟེར་ན། རྒྱལ་བ་སངས་རྒྱས་ཀྱི་གོ་འཕང་ལ་མོས་པ་བསྐྱེད་པར་བྱ་བའི་ཕྱིར། ཕྱག་ལ་དད་པའི་ལག་པ་ཡོད་པའི་ཕྱིར་ན་སངས་རྒྱས་ཀྱི་ཡོན་ཏན་བརྗོད་པ་ལ་རྨོངས་པ་མེད་པ་དང༌། སློང་བ་སྟེ་སྤང་གོ་སེམས་ཅན་ཐམས་ཅད་ལ་རང་གི་ལུས་དང་མིག་དང་བུ་དང་ཆུང་བ་ཡན་ཆད་ཇི་ལྟར་འདོད་པ་བཞིན་དུ་སྟེར་བར་བྱེད་པ་གཏོང་བ་སྦྱོང་བའི་ཕ་རོལ་ཏུ་ཕྱིན་པའི་ལག་ཡོད་པ་དང༌། གང་ཟག་གཞན་ཐོས་བསམ་སྒོམ་གསུམ་བྱེད་པ་རྣམས་ལ་ཐེ་ཚོམ་གྱི་སྒྲོ་འདོགས་གཅད་པར་བྱ་བའི་ཕྱིར་དུ་ཐོས་པ་དམ་པའི་ཕྱག་ལག་དང་ལྡན་པ་དང༌། སེམས་ཅན་ཐམས་ཅད་འཁོར་བའི་སྡུག་བསྔལ་གྱི་རྣམས་ལས་འདོན་ཏེ་ཐར་པའི་ལམ་དུ་བདེ་བར་འཇོག་སྟེ་ཡར་འདྲེན་པར་བྱེད་པའི་ལག་ཡོད་པ། འགྲོ་ལ་ཆོས་སྟོན་དགོས་ན་དཀའ་ཚེགས་དང་ངལ་དུབ་མེད་པས་སེར་སྣ་མེད་པའི་ལག་དང༌། བསོད་ནམས་དང་ཡེ་ཤེས་ཀྱི་ཚོགས་གཉིས་རྫོགས་ཏེ་སངས་རྒྱས་ལ་མཆོད། གཙུག་ལག་ཁང་དང་དགེ་འདུན་ལ་སོགས་པ་ལ་རིམ་གྲོ་བྱེད། སེམས་ཅན་ལ་ཕན་པར་བྱེད་པའི་ལག་དེ་དང་ལྡན་ན་ཆོས་ཀྱི་སྣང་བ་སྟོན་པ་ཡིན། (356) རྒྱལ་སྲས་རྣམས་ཀྱི་རྐང་པ་དྲུག་ལྡན་ནི། །སྨོན་ལམ་རྫོགས་ཕྱིར་ཚུལ་ཁྲིམས་རྐང་པ་དང༌། ། བྱང་ཆུབ་ཆོས་སྡུད་བརྩོན་འགྲུས་རྐང་པ་དང༌། །བརྩམས་པ་མཐར་འབྱིན་དམ་བཅའི་རྐང་པ་དང༌། ། བླ་མའི་བཀའ་སྒྲུབ་མཐུན་པའི་རྐང་པ་དང༌། །ཐོས་པས་མི་ངོམས་ཤེས་རབ་རྐང་པ་དང༌། ། ལེགས་པར་སྤྱོད་བྱེད་ནན་ཏན་རྐང་པ་དང༌། །དྲུག་ལྡན་སྐྱེས་བུ་རྒྱལ་བའི་ས་རབ་བགྲོད། ། ཅེས་པ་སྟེ། རྒྱལ་བའི་སྲས་པོ་བྱང་ཆུབ་སེམས་དཔའ་རྣམས་ལ་ཞབས་ཀྱི་རྐང་པ་དྲུག་ཡོད། དེ་གང་ཡིན་ཟེར་ན། བྱང་ཆུབ་སེམས་དཔས་སྨོན་ལམ་བཏབ་འོང་ན། དཔེར་ན་མེ་ཆུ་རུ་འགྱུར་བ་དང༌། ཆུ་མེ་རུ་འགྱུར་བ་ཞིག་བདེན་ཚིག་བརྗོད་འོང་ན་དེ་བཞིན་དུ་འགྱུར་འགྲོ་བ་དང༌། བསྐལ་པ་མང་པོའི་ཚོགས་སྐད་ཅིག་གཅིག་གིས་རྫོགས་པར་བྱ་བའི་སྨོན་ལམ་འགྲུབ་པར་བྱེད་པ། དེ་སྨོན་ལམ་འགྲུབ་ཕྱིར་བྱང་ཆུབ་སེམས་དཔའ་རྣམས་ཚུལ་ཁྲིམས་ཀྱི་ཕ་རོལ་ཏུ་ཕྱིན་སོང་བ་ཡིན་པས་ཚུལ་ཁྲིམས་ཀྱི་རྐང་པ་དང་ལྡན་པ་ཡིན། སངས་རྒྱས་ཀྱི་ཡོན་ཏན་སྟོབས་བཅུ། མི་འཇིགས་པ་བཞི། མ་འདྲེས་པ་བཅོ་བརྒྱད། བྱང་ཆུབ་ཡན་ལག་བདུན། འཕགས་པའི་ལམ་ཡན་ལག་བརྒྱད་ལ་སོགས་རང་གི་ལག་ལ་ཚུར་སྡུད་དེ་སྔར་མེད་པ་འདི་གསར་དུ་སྡུད། ཡོད་པ་གོང་འཕེལ་དུ་འགྱུར་བའི་བརྩོན་འགྲུས་དུས་གཏན་ཡང་མི་བརྗེད་པ་ཡོད་པས་རྐང་པ་དང༌། བྱང་ཆུབ་སེམས་དཔའ་ཁོ་རང་གི་ཐུགས་ཀྱི་བསམ་པ་ཇི་བཞིན་དུ་མཐར་ཕྱིན་པ་བྱེད་དེ། དམ་ཞིག་བཅའ་ཚར་ན་བྱང་ཆུབ་སེམས་དཔས་གཏན་ནས་ཐུགས་བློས་གཏོང་གཏང་གི་མ་རེད་དུས། དེ་ཕྱིར་ན་དམ་བཅའ་བའི་རྐང་པ་ཡོད་པ་དང༌། བླ་མའི་བཀའ་བསྒྲུབ་པར་བྱ་བའི་ཕྱིར་དུ་རྡོ་རྗེ་མཆེད་པོ་དང་བླ་མའི་འཁོར་ཐམས་ཅད་ལ་མཐུན་པའི་རྐང་པ་དང༌། བྱང་ཆུབ་སེམས་དཔས་ཐོས་པས་ངོམས་པ་ཡོད་མ་རེད། མཐའ་ཡས་རྒྱ་མཚོ་ལ་ཆུ་ཡིས་ངོམས་པ་མེད་པ་ལྟར་དུ་ཤེས་རབ་ཀྱི་རྐང་པ་དང་ལྡན་པ་དང༌། ཆོས་དང་མཐུན་པའི་སྤྱོད་པ་ལེགས་པར་སྤྱོད་པར་བྱེད་པས་ན་ནན་ཏན་གྱི་རྐང་པ་དྲུག་དང་ལྡན་པའི་སྐྱེས་བུ་འདི་ནི་རྒྱལ་བའི་ས་རབ་ཏུ་བགྲོད་དེ་སངས་རྒྱས་ཀྱི་ས་ལ་བགྲོད་འགྲོ་བ་ཡིན། (357) བདུད་ཀྱིས་མི་ཚུགས་གོ་ཆ་རྣམ་དྲུག་ནི། །འགྲོ་བ་སྐྱོབ་པ་བྱམས་པའི་གོ་ཆ་དང༌། ། བརྩམས་པ་མཐར་ཕྱིན་སྨོན་ལམ་གོ་ཆ་དང༌། །འགྲོ་བ་བསྒྲལ་བ་སྙིང་རྗེའི་གོ་ཆ་དང༌། ། མ་རིག་སེལ་བ་ཤེས་རབ་གོ་ཆ་དང༌། །ཐེག་ཆེན་སེམས་ལྡན་བཟོད་པའི་གོ་ཆ་དང༌། ། དགེ་བ་མངོན་སྒྲུབ་ཐབས་མཁས་གོ་ཆ་དང༌། །རྒྱལ་སྲས་རྣམས་ཀྱི་ས་མཁན་སྤྱོད་པའི་གྲོགས། ། ཞེས་པ་སྟེ། དཔེར་ན་དམག་ཆེན་པོ་ཞིག་འཛིང་དགོས་ན། དམག་མི་ཐམས་ཅད་ལ་ལུས་ལ་མཚོན་གྱིས་མི་འབིགས་པའི་གོ་ཆ་མང་པོ་གྱོན་རྒྱུ་རེད། དཔེ་དེ་བཞིན་དུ་བྱང་ཆུབ་སེམས་དཔའ་རྣམས་གོ་ཆ་རྣམ་པ་དྲུག་ཡོད་པས་བདུད་ཀྱིས་བར་དུ་གཅོད་མི་ནུས་ཏེ། གང་རེད་ཟེར་ན། འགྲོ་བ་སེམས་ཅན་ཐམས་ཅད་སྡུག་བསྔལ་ལས་སྐྱོབ་པ་བྱམས་པའི་གོ་ཆ་ཡོད་པས་སེམས་ཅན་གཅིག་གི་དོན་ལའང་བསྐལ་པ་མང་པོ་བརྩོན་དགོས་ན་ཐུགས་བསུན་པོ་དང་སྐྱོ་བ་མེད་པའི་གོ་ཆ་དང༌། ཕྱག་ལས་གང་གནང་ན་འགོ་བརྩམས་ཚར་ནས་མཐའ་མ་རྫོགས་ཀྱི་བར་དུ་མཛད་བཞག་ལེ་མ་གཏོགས་འཐུས་ཤོར་འགྲོ་རྒྱུ་མ་རེད་དུས། འདི་མཐར་ཕྱིན་པའི་སྨོན་ལམ་གྱི་གོ་ཆ་དང༌། བྱང་ཆུབ་སེམས་དཔས་སྤྱོད་པ་གང་མཛད་ན་སེམས་ཅན་ལ་ཕན་བྱེད་མ་གཏོགས་རང་གི་དོན་དམིགས་ཡོད་རྒྱུ་མ་རེད་དུས། འདི་སྙིང་རྗེའི་གོ་ཆ་དང་ལྡན་པ། སེམས་ཅན་རྣམས་ཀྱི་རྒྱུད་དུ་གཏི་མུག་མ་རིག་པའི་མུན་པ་སེལ་བར་བྱེད་པའི་ཐོས་བསམ་སྒོམ་གསུམ་གྱི་ཤེས་རབ་ཀྱི་གོ་ཆ་ཡོད་པ་དང༌། ཐེག་པ་ཆེན་པོའི་སེམས་བསྐྱེད་ཀྱི་གོ་ཆ་དང་ལྡན་པའི་ཕྱིར་ན་སྡུག་བསྔལ་དང་ལེན་གྱི་བཟོད་པ། ཆོས་ལ་ངེས་སེམས་ཀྱི་བཟོད་པ་ཟེར་བཟོད་པ་རྣམ་པ་དྲུག་ཡོད་པའི་བཟོད་པའི་གོ་ཆ་དང་ལྡན་པ། དགེ་བ་གང་ཆེ་བ་འདི་ཐབས་ལ་མཁས་པས་སྒྲུབ་འགྲོ་བ་ཡིན་པས་ན་བྱང་ཆུབ་སེམས་དཔའི་ཐབས་མཁས་ཀྱིས་ཟིན་འོང་དུས། དེ་གཞན་གྱིས་ལོ་ཟླ་བ་མང་པོ་བསྒྲུབས་པ་བྱང་ཆུབ་སེམས་དཔས་སྐད་ཅིག་གཅིག་གིས་བསྒྲུབས་ནས་བཟུང་ཐབས་མཁས་ཀྱི་གོ་ཆ་ཡོད་པ་དང༌། རྒྱས་སྲས་རྣམས་ཀྱི་ས་མཁན་བྱང་ཆུབ་ཀྱི་སྤྱོད་པ་སྒྲུབ་པའི་གྲོགས་ཡིན། (358) མཚོན་དྲུག་འཆང་བའི་རྣམ་གྲངས་བསྟན་པ་ནི། །གཉིས་འཛིན་གཅོད་པ་མཉམ་ཉིད་མཚོན་དང་ནི། ། ཉོན་མོངས་གཅོད་པ་ཤེས་རབ་ཡེ་ཤེས་མཚོན། །ལོག་འཚོ་གཅོད་པ་ཡང་དག་འཚོ་མཚོན་དང༌། ། འཆལ་བ་རྒྱུན་གཅོད་ཚུལ་ཁྲིམས་རྣམ་དག་མཚོན། །སེར་སྣའི་གཟེབ་གཅོད་གཏོང་བའི་མཚོན་དང་ནི། ། སེམས་ཅན་སྨིན་བྱེད་ཡོངས་སུ་མི་སྐྱོའི་མཚོན། །དེ་དག་དང་ལྡན་སྲིད་པའི་འཁྲི་ཤིང་གཅོད། ། གསུངས་དུས། ད་དམག་མི་ཡིན་ན་མཚོན་ཆ་མེ་མདའ། གྲི་དང༌། མདའ་དང༌། མདུང་ལ་སོགས་པ་ཡོད་རེད། དཔེ་དེ་བཞིན་དུ་བྱང་ཆུབ་སེམས་དཔའ་ལ་མཚོན་ཆ་རྣམ་པ་དྲུག་ཡོད། གང་རེད་ཟེར་ན། གཟུང་འཛིན་གཉིས་སྣང་གི་འཁྲུལ་པ་གཅད་པར་བྱ་བའི་ཕྱིར་དུ་ཆོས་ཐམས་ཅད་མཉམ་པ་ཉིད་དུ་རྟོགས་པའི་མཚོན་ཆ་ཡོད་པ་འདི་ཡིན། ཉོན་མོངས་པའི་དྲྭ་བ་གཅོད་པའི་ཕྱིར་དུ་ལྷག་མཐོང་བདག་མེད་རྟོགས་པའི་ཤེས་རབ་ཀྱི་མཚོན་ཆས་ཉོན་མོངས་ཀྱི་རྩ་བ་དྲུང་ནས་འབྱིན་པ་ཡིན། ལོག་པའི་འཚོ་བའི་དཀོར་དང་དཀོར་རྫས་ལ་སོགས་པ་ལ་མི་སྤྱོད་པ་ཡང་དག་པའི་འཚོ་བ་ཆོས་དང་མཐུན་པའི་འཚོ་བའི་མཚོན་ཆ་ཡོད་པ་དང༌། ཉོན་མོངས་པ་རང་དགར་དུ་སྤྱོད་པའི་འཆལ་བའི་སྤྱོད་པ་ཐམས་ཅད་རྒྱུན་གཅོད་པར་བྱེད་པའི་ཚུལ་ཁྲིམས་རྣམ་དག་གི་མཚོན་ཆ་ཡོད་པ་དང༌། གཞན་ལ་སྦྱིན་པ་ལ་སོགས་པ་གཏོང་དུ་མི་བྲ་བ་སེར་སྣའི་གཟེབ་ཡོད་པ་འདི་གཏོང་བར་བྱེད་པ་ལ་བྱང་ཆུབ་སེམས་དཔའི་རང་གི་སྐུ་ལུས་དང༌། མིག་ལ་སོགས་པ་གཏོང་དགོས་ནའང་ཕངས་སེམས་མེད་པ་གཏོང་བའི་མཚོན་དང༌། སེམས་ཅན་སྨིན་པར་བྱ་བའི་ཕྱིར་དུ་སེམས་ཅན་གྱི་དོན་དུ་ག་ཚོད་མཛད་དགོས་ན། ངས་ནུས་ས་མ་རེད། འཐོན་ས་མ་རེད་བསམ་ཡོངས་སུ་མི་སྐྱོ་བའི་མཚོན་དེ་དག་ལྡན་ན་སྲིད་པ་ཁམས་གསུམ་འཁོར་བའི་འཁྲི་ཤིང་རྩད་ནས་གཅོད་པ་ཡིན། (359) ཕུལ་དུ་བྱུང་བའི་གདམས་ངག་རྣམ་དྲུག་ནི། །འགྲོ་ཀུན་ཡེ་ནས་སངས་རྒྱས་ཤེས་མོད་ཀྱང༌། ། སེམས་ཅན་བསྒྲལ་ཕྱིར་ཚོགས་གཉིས་རྒྱ་ཆེར་བསྒྲུབ། །སངས་རྒྱས་ཞིང་རྣམས་མཁའ་འདྲར་ཤེས་ན་ཡང༌། ། ཞིང་ཁམས་སྦྱངས་ལ་བརྩོན་འགྲུས་དཔེ་མེད་རྩོམ། །སེམས་ཅན་སྨིན་ལ་རབ་ཏུ་མི་སྐྱོ་ཞིང༌། ། བདག་མེད་དོན་གྱི་མཚན་ཉིད་མ་སྤངས་ཤིག །མངོན་པར་ཤེས་པས་རྣམ་པར་འཕྲུལ་བྱ་ཞིང༌། ། ཆོས་དབྱིངས་ངང་ལས་གཡོ་བ་མེད་པར་བྱ། །བྱང་ཆུབ་མཆོག་ཏུ་སེམས་བསྐྱེད་མི་གཏོང་ཞིང༌། ། ཐམས་ཅད་མཁྱེན་པའི་ཡེ་ཤེས་འབྱུང་བར་གྱིས། །ཆོས་ཀྱི་འཁོར་ལོས་ཐམས་ཅད་ཚིམ་བྱེད་ཅིང༌། ། ཆོས་ཉིད་ངང་ལས་ཡོངས་སུ་འདའ་མི་བྱ། །དེ་དང་ལྡན་རྣམས་བདེ་གཤེགས་གོ་འཕང་ཐོབ། ། གསུངས་དུས། བྱང་ཆུབ་སེམས་དཔའ་འདི་ལ་ཉན་ཐོས་དང་རང་རྒྱལ་སོ་སོ་སྐྱེ་བོ་ལ་སོགས་པ་གཅིག་གིས་འགྲན་ཟླ་མེད་པའི་གདམས་ངག་རྣམ་པ་དྲུག་རེད། གང་རེད་ཟེར་ན། བྱང་ཆུབ་སེམས་དཔས་འགྲོ་བ་ཐམས་ཅད་ལ་ཡེ་ནས་སངས་རྒྱས་པ་བདེ་གཤེགས་སྙིང་པོའི་ཀློང་དུ་སངས་རྒྱས་པ་ཤེས་ནའང་སངས་རྒྱས་པ་འདི་སེམས་ཅན་ཐམས་ཅད་ཀྱིས་གནས་ལུགས་འདི་ངོ་འཕྲོད་པར་བྱ་བའི་ཕྱིར་དུ། བསྐལ་པ་མང་པོ་ལ་བསོད་ནམས་དང་ཡེ་ཤེས་ཀྱི་ཚོགས་གཉིས་རྒྱ་ཆེར་བསྒྲུབ་དགོས་པ་ལ་ཐུགས་བསུན་པ་མེད་པ། དཔེར་ན་རྗེ་བཙུན་འཇམ་པའི་དབྱངས་དང༌། སྤྱན་རས་གཟིགས་ལྟ་བུ་ཡིན་ན་སངས་རྒྱས་ཟིན་ནའང་ད་རུང་སེམས་ཅན་གྱི་དོན་ས་བཅུ་རྒྱུན་མཐའ་ལ་གནས་པའི་ཚུལ་བསྟན་པ་དང༌། སངས་རྒྱས་ཀྱི་ཞིང་ཁམས་ཐམས་ཅད་ནམ་མཁའ་དང་འདྲ་བ་བཟང་ངན་མཉམ་པ་ཤེས་ནའང༌། ནུབ་ཕྱོགས་བདེ་བ་ཅན་དང༌། བྱང་ཆུབ་སེམས་དཔའ་འཇམ་དཔལ་དབྱངས་ཀྱི་ཞིང་ཁམས་ལྟ་བུ་ཞིང་ཁམས་དག་པར་སྦྱངས་པ་ལ་བརྩོན་འགྲུས་ཀྱི་གོ་ཆ་མི་གློད་པ་དང༌། སེམས་ཅན་ཐམས་ཅད་ཐར་པའི་ལམ་དུ་སྨིན་པར་བྱེད་པ་ལས་དུས་གསུམ་དུ་ཆོས་སྟོན་པ་དང༌། མཛད་པ་གང་གནང་དགོས་ན་རབ་ཏུ་མི་སྐྱོ་ཞིང་བདག་མེད་མཉམ་པ་ཉིད་ཀྱི་དོན་གྱི་གཙོ་བོ་སྒོ་ནས་ཐེག་པ་ཆེ་ཆུང་གི་མཚན་ཉིད་མི་སྤོང་བ་དང༌། སེམས་ཅན་གྱི་དོན་བྱས་ནའང་རང་དགར་རྗེས་དཔག་ཙམ་མ་ཡིན་པ་སེམས་ཅན་གང་ལ་དོན་གང་འདྲས་མཛད་ན། སེམས་ཅན་འདི་ལ་ཕན་པར་འགྱུར་པ་ཤེས་པས་རྣམ་པར་འཕྲུལ་པ་རྒྱ་ཆེན་པོ་བྱེད་པ་དང༌། དེ་མཛད་པ་སེམས་ཅན་གྱི་དོན་མཛད་པ་དང༌། མགོ་དང་ཡན་ལག་སྦྱིན་པ་གཏོང་བ་ལ་སོགས་པ་གང་མཛད་ནའང་དགོངས་པ་ཆོས་ཀྱི་དབྱིངས་ལས་གཡོ་བ་མེད་པ་རུ་བྱ་བ་དང༌། བྱང་ཆུབ་མཆོག་ཏུ་སེམས་བསྐྱེད་པ་འདི་ཉིད་དཔེར་ན། སྐུ་ལུས་བརྒྱ་ཕྲག་ཅིག་གཏོང་དགོས་འབྱུང་ནའང་བྱང་ཆུབ་སེམས་ཐུགས་ནས་གཏོང་གི་མ་རེད་དུས་མི་གཏོང༌། ཐམས་ཅད་མཁྱེན་པའི་ཡེ་ཤེས་རང་གི་རྒྱུད་ལ་སངས་རྒྱས་གོ་འཕང་མྱོང་བར་བྱས་པ་འདི་ཆོས་ཀྱི་འཁོར་ལོས་སེམས་ཅན་ཐམས་ཅད་ཚིམ་པར་བྱེད་པ་དང༌། ཆོས་ཀྱི་འཁོར་ལོ་གཞན་དོན་དུ་བསྐོར་ན་རང་ཆོས་ཉིད་ཀྱི་ངང་ནས་ཡོངས་སུ་འདའ་བར་མི་བྱ་བ་དེ་དང་ལྡན་ན་བདེ་བར་གཤེགས་པའི་གོ་འཕང་མངོན་དུ་འཐོབ་པ་ཡིན། (360) བདུད་ཀྱི་ལས་དྲུག་ཤེས་ནས་སྤང་བ་ནི། །གཞན་དོན་སེམས་ཞུམ་བསམ་པ་འཁྲུགས་པ་དང༌། ། དོན་རྒྱ་ཆུང་ངུས་མགུ་ཞིང་གཅིག་ལས་མི་བཟོད་དང༌། །ཆོས་ལ་ཐེ་ཚོམ་ཟ་ཞིང་དམ་པའི་ཆོས་སྤོང་དང༌། ། སེམས་ཅན་སྨིན་པར་མི་བྱེད་གཅིག་པུ་ཐར་འདོད་དང༌། །རང་ཉིད་འཁོར་བས་སྐྲག་ནས་སྤྱོད་པ་རླབས་ཆེན་འདོར། ། སྨོན་ལམ་ལྷག་པར་མི་དམིགས་ཉོན་མོངས་ཞི་བར་འདོད། །འདི་དག་བདུད་ཀྱི་ལས་ཏེ་རིང་དུ་སྤང༌། ། གསུངས་དུས་བདུད་ཀྱི་ལས་དྲུག་ཡོད། འདི་བྱས་ན་བདུད་ཀྱི་དབང་དུ་འགྲོ་རེད་དུས། བྱང་ཆུབ་སེམས་དཔའ་འདི་གཞན་གྱི་དོན་ག་ཚོད་མཛད་དགོས་ན་ཐུགས་ཞུམ་པ་མེད་པ། འདི་གཞན་དོན་ནུས་ས་མ་རེད་བསམ་རྒྱུ་དང༌། ཕར་གདུལ་བྱ་སློབ་མ་ལ་ཕན་པ་བྱས་ན་ཚུར་ལོག་སྒྲུབ་འབྱུང་བས་སེམས་འཁྲུགས་པ་མེད་པ་དང༌། དོན་རྒྱ་ཆུང་ངུས་མགུ་བ་མ་ཡིན་པ་རྒྱ་ཆེན་པོའི་ལམ་ལ་བརྩོན་པ་དང༌། གཅིག་ལས་མི་བཟོད་པ་མེད་པ་དང༌། དམ་པའི་ཆོས་ལ་ཐེ་ཚོམ་ཟ་སྟེ་ཡང་དག་པ་རེད་མ་རེད་བསམ་རྒྱུ་མི་ཟ་བས། དམ་པའི་ཆོས་གཅིག་བཟང་པོ། གཅིག་ངན་པ་བསམ་པས་ཆོས་མི་གཏོང་བ་དང༌། སེམས་ཅན་སྨིན་པར་མི་བྱེད་པ་ང་གཅིག་པུ་སངས་རྒྱས་གོ་འཕང་ཐོབ་ན་ཆོག །སེམས་ཅན་གྱི་དོན་ངས་འོང་རྒྱུ་མ་རེད་བསམ་བློ་འདི་མི་མཛད་པ་དང༌། རང་ཉིད་ཁམས་གསུམ་འཁོར་བ་ལ་སྐྲག་ནས་བཟུང་སྟེ། ད་བྱང་ཆུབ་སེམས་དཔའི་སྤྱོད་པ་རྒྱ་ཆེན་པོ་ཁམས་གསུམ་འཁོར་བ་ལ་སྐྱེ་བ་ཡང་ནས་ཡང་དུ་བཞེས། སེམས་ཅན་གྱི་དོན་མཛད་དགོས་འདུག་བསམ་ན་འདི་སྤྱོད་པ་འདི་ཐུབ་ས་མ་རེད་བསམ་འདོར་མི་བཞག་པ་དང༌། སྨོན་ལམ་གྱི་ལྷག་པར་སྨོན་ལམ་རྒྱ་ཆེན་པོ་བྱང་ཆུབ་སེམས་དཔའ་ཀུན་ཏུ་བཟང་པོའི་སྨོན་ལམ། ད་ལྟ་འཕགས་པ་བཟང་པོ་སྤྱོད་པའི་སྨོན་ལམ་ལྟ་བུའི་སྒོ་ནས་ལྷག་པར་མི་དམིགས་པ་རང་ཉིད་ཁོ་ནའི་ཉོན་མོངས་པ་དབྱིངས་སུ་ཞི་བར་འདོད་པ་སྟེ། འདི་དག་ཐམས་ཅད་ནི་བདུད་ཀྱི་ལས་དྲུག་ཡིན་པས་རིང་དུ་སྤང་བར་བྱ། (361) གོང་མས་བྱིན་གྱིས་བརླབས་པའི་རྟགས་དྲུག་ནི། །བླ་མེད་རྫོགས་པའི་བྱང་ཆུབ་སེམས་མཆོག་སྐྱེ། ། བདུད་ཀྱི་ལས་རྣམས་ཤེས་ནས་རྣམ་པར་བཟློག །ཐེག་ཆེན་ཆོས་ཐོས་དེ་ལ་ནན་ཏན་བྱེད། ། འཁོར་བར་གཞན་དོན་སྒྲུབ་ལ་སྐྱོ་བ་མེད། །ཉན་རང་ཆོས་སྟོན་དེ་ལ་མཆོག་འཛིན་མེད། ། དགོངས་པ་རྟོགས་ཀྱང་སྤྱོད་པ་སྒྲུབ་ལ་བརྩོན། །རྒྱལ་སྲས་ཆོས་མཆོག་ཞུགས་རྣམས་མཛད་སྤྱོད་ཡིན། ། གསུངས་དུས། དེ་ནས་བྱང་ཆུབ་སེམས་དཔའ་རྣམས་བླ་མ་གོང་མའི་ཐུགས་རྒྱུད་བྱིན་རླབས་ཞུགས་པའི་རྟགས་དྲུག་ཡོད། གང་རེད་ཟེར་ན། བླ་ན་མེད་པ་རྫོགས་པའི་བྱང་ཆུབ་ཀྱི་སེམས་འདི་རིམ་པ་བཞིན་དུ་ཐུགས་རྒྱུད་ལ་སྐྱེ། གཞན་དོན་ཁོ་ན་མ་གཏོགས་མེད་པ་དང༌། དེ་ནས་རྣམ་གཡེང་དང་འདུ་འཛི་ཐར་པའི་ལམ་དང་འགལ་བ་ལ་སོགས་དེ་ཐམས་ཅད་བདུད་ཀྱི་ལས་ཤེས་ནས་རྣམ་པར་བཟློག་སྟེ་སྤོང་བར་བྱེད་པ་དང༌། ཐེག་ཆེན་གྱི་ཆོས་ཐོས་ནས་བཟུང་སྟེ་ཐེག་པ་ཆེན་པོའི་ལྟ་སྒོམ་སྤྱོད་གསུམ་གྱི་དོན་ལ་ནན་ཏན་མཛད་པ་དང༌། ཁམས་གསུམ་འཁོར་བར་གཞན་གྱི་དོན་ག་ཚོད་བསྒྲུབ་དགོས་ན། བསྐལ་པ་མང་པོ་ལ་འཁོར་བར་སྐྱེ་བ་བཞེས་དགོས་ན་དེ་ལ་ཐུགས་སྐྱོ་བ་མེད་པ་དང༌། ཉན་རང་གི་ཆོས་སྟོན་ནའང་ཉན་རང་དེའི་ཡིད་དང་མཐུན་པའི་ཆོས་སྟོན་པ་དང༌། ངས་ཉན་ཐོས་ཀྱི་ཉན་རང་གི་ཆོས་སྟོན་ཤེས་ཀྱི་འདུག །བྱང་ཆུབ་སེམས་དཔའི་ཆོས་སྟོན་ཤེས་ཀྱི་འདུག་བསམ་ང་རྒྱལ་གྱི་མཆོག་འཛིན་མེད་པ། ཆོས་ཉིད་མཉམ་པ་ཉིད་ཀྱི་དགོངས་པས་བརྩོན་ནའང་སྤྱོད་པ་འདི་ཆོས་དང་མཐུན་པའི་སྒོ་ནས་རྣམ་གཡེང་འདུ་འཛི་མེད་པའི་སྒྲུབ་པ་ལ་བརྩོན་པ། རྒྱལ་སྲས་རྣམས་ཀྱི་ཆོས་མཆོག་ལ་ཞུགས་པར་གྱུར་པ་མཛད་སྤྱོད་ཡིན། (362) ཆོས་སྟོན་འདོད་པ་དག་གི་བདུད་དྲུག་ནི། །མགོན་པོར་མེད་ལ་དམ་ཆོས་མི་སྟེར་བདུད། ། སྣོད་ལྡན་སློབ་མ་ཁྱད་དུ་གསོད་པ་བདུད། །ཟང་ཟིང་ཆེད་དུ་དམ་ཆོས་སྟོན་པ་བདུད། ། སྣོད་མིན་རྣམས་ལ་ཟབ་མོ་སྟོན་པ་བདུད། །ཐེག་མཆོག་མོས་ལ་ཐེག་དམན་སྟོན་པ་བདུད། ། གང་མོས་མི་སྟོན་ཕྱོགས་འབྱམས་སྟོན་པ་བདུད། །འདི་དག་རྣམས་ཀྱིས་མ་བསླུས་ཤིན་ཏུ་གཅེས། ། གསུངས་དུས། ཆོས་སྟོན་པར་འདོད་པ་ལ་བདུད་ཀྱི་ལས་དྲུག་ཡོད། གང་རེད་ཟེར་ན། སྐྱབས་དང་མགོན་མེད་པའི་གང་ཟག་འདི་ལ་དམ་པའི་ཆོས་མི་སྟེར་བཀའ་རྒྱ་ལྟ་བུ་བྱས་ན་དེ་བདུད་ཀྱི་ལས་ཡིན། སྣོད་ལྡན་གྱི་སློབ་མས་དམ་པའི་ཆོས་སྒྲུབ་པའི་རེ་བ་ཡོད། དེ་ཡང་ཆོས་ཀྱི་རེ་བ་མི་སྐོང་བ་ཁྱད་དུ་གསོད་པ་འདི་བདུད་ཡིན། དམ་པའི་ཆོས་སྟོན་ཏེ་འདིས་ཟང་ཟིང་གི་ལོངས་སྤྱོད་མང་པོ་ཆོས་སྟོན་བྱས་འབུལ་བ་བསྡུས་པ་འདི་བདུད་ཀྱི་ལས་ཡིན། སྣོད་མི་ལྡན་པ་དཔེར་ན་ཐེག་དམན་གྱི་རིགས་ཅན་རྣམས་ལ་ཟབ་མོ་སྟོང་པ་ཉིད་སྟོན་ན་བློ་ལ་ཚུད་རྒྱུ་མ་རེད་དུས་དེ་བདུད་ཀྱི་ལས་ཡིན། ཐེག་པ་མཆོག་ལ་མོས་པའི་གང་ཟག་ཡོད་ན་ཡང་ཁྱེད་རང་ཐེག་མཆོག་དགའི་མ་རེད། ཐེག་དམན་ཡིན་ན་ཉམས་འོག་ཏུ་ཆུད་སླ་དགའི་རེད་ཟེར་ཐེག་དམན་ལམ་སྟོན་པ་ནི་བདུད་ཀྱི་ལས་ཡིན། སེམས་ཅན་རང་རང་གི་གདུལ་བྱའི་མོས་པ་གང་ཡོད་པ་འདི་མི་སྟོན་པ་ཐམས་ཅད་སྤྱི་འབྱམས་ཀྱི་དོན་ནས་སྟོན་པ་བདུད་ཀྱི་ལས་ཡིན་པས། འདི་དག་རྣམས་ཀྱིས་མ་བསླུས་པ་ཤིན་ཏུ་གཅེས་པ་ཡིན། (363) སློབ་མས་ལོག་པའི་བདུད་དྲུག་སྤང་བ་ནི། །བཤེས་གཉེན་བོར་ནས་སྡིག་པའི་གྲོགས་པོ་བསྟེན། ། ལམ་སྟོན་མགོན་བྲལ་བདུད་ཀྱིས་ཟིན་པ་ཡིན། །ཐེག་ཆེན་བོར་ནས་ཐེག་དམན་ཉན་པ་ནི། ། གོལ་ས་ལམ་ལོག་བདུད་ཀྱིས་ཟིན་པ་ཡིན། །ཐར་ལམ་བོར་ནས་འཇིག་རྟེན་ཤེས་བྱ་འཚོལ། ། བྱ་བྱེད་སྤྱོད་ལོག་བདུད་ཀྱིས་ཟིན་པ་ཡིན། །སྐྱེ་བར་མི་དགའ་མྱ་ངན་འདའ་དོན་གཉེར། ། སེམས་བསྐྱེད་གོ་ཆའི་བདུད་ཀྱིས་ཟིན་པ་ཡིན། །རང་གིས་མ་ཐོས་དམ་པའི་ཆོས་ལ་སྨོད། ། བླང་དོར་འཁྲུལ་པའི་བདུད་ཀྱིས་ཟིན་པ་ཡིན། །དགེ་སྡིག་སྤང་བླང་ཆོས་མིན་མི་ཤེས་པ། ། མ་རིག་མུན་འཐིབས་བདུད་ཀྱིས་ཟིན་པ་ཡིན། །སྣོད་ལྡན་རྣམས་ཀྱིས་དེ་དྲུག་སྤང་བ་གཅེས། ། གསུངས་དུས། དེ་ནས་ཡང་སློབ་མ་རྣམས་ཡིན་ན། སློབ་མ་རང་ལའང་ཐར་པའི་ལམ་ལས་མི་མཐུན་པའི་ལོག་པའི་བདུད་དྲུག་ཡོད། གང་རེད་ཟེར་ན། དགེ་བའི་བཤེས་གཉེན་མཚན་ཉིད་དང་ལྡན་པ་མི་བསྟེན་པ་སྡིག་པའི་གྲོགས་པོ་འཇིག་རྟེན་ཚེ་འདིའི་བྱ་བ་ལ་དགའ་བ། དགྲ་འདུལ་གཉེན་སྐྱོང་ལ་དགའ་བ་དེའི་ཁ་ལ་ཉན་པ་དེ་བདུད་ཀྱི་ལས་ཡིན། ཐར་པའི་ལམ་སྟོན་པར་བྱེད་པའི་མགོན་སྐྱབས་དཔུང་གཉེན་འདི་ལ་མི་བསྟེན་པ་འདི་བདུད་ཀྱིས་ཟིན་པ་ཡིན། ཐེག་པ་ཆེན་པོའི་ཆོས་བོར་ནས་ཐེག་དམན་ཉན་ཐོས་ཀྱི་ཆོས་ཉན་པར་བྱེད་པ་འདི་ནི་གོལ་ས་ལམ་ལོག་བདུད་ཀྱིས་ཟིན་པ་ཡིན། ཐར་པ་བྱང་ཆུབ་ཀྱི་ལམ་འདི་མི་བསྟེན་ཏེ་འཇིག་རྟེན་གྱི་བྱ་བ་བཟོ་རིག་པ་འདྲ། མིག་འཕྲུལ་འདྲ། མངོན་ཤེས་འདྲ། དེ་སྒྲུབ་པར་བྱེད་པའི་ཤེས་བྱ་འཚོལ་བ་འདི་བྱ་བྱེད་ལོག་པ་བདུད་ཀྱིས་ཟིན་པ་ཡིན། སྐྱེ་བར་མི་དགའ་གསུངས་དུས། ཁམས་གསུམ་འཁོར་བར་ཡང་ནས་ཡང་དུ་སེམས་ཅན་གྱི་དོན་དུ་སྐྱེ་བ་ལེན་པ་ལ་མི་དགའ་བ། ཞི་བ་མྱ་ངན་ལས་འདས་པའི་དོན་དུ་དགོངས་ཏེ་ཉན་རང་གི་སེམས་བསྐྱེད་པ་འདི་ནི་གོ་ཆ་བདུད་ཀྱིས་ཟིན་པ་ཡིན། རང་གིས་ཆོས་ཀྱི་ཡོན་ཏན་འདི་ཉིད་ཚུལ་བཞིན་མ་ཐོས་བཞིན་དུ་ཁ་རོག་རི་བོང་ཅལ་འདྲོགས་བྱས་ནས། དམ་པའི་ཆོས་ལ་སྨོད་པ་འདི་བླང་དོར་འཁྲུལ་འགྲོ་བའི་བདུད་ཀྱིས་ཟིན་པ་ཡིན། དགེ་སྡིག་སྤང་བླང་ནོར་འགྲོ་རྒྱུ་དམ་པའི་ཆོས་མ་ཡིན་པ་མི་ཤེས་པ་མ་རིག་པའི་མུན་པ་འཐིབས་པ་བདུད་ཀྱི་ལས་ཡིན། སྣོད་དང་ལྡན་པའི་གང་ཟག་རྣམས་ཀྱིས་དེ་དག་སྤང་བར་བྱ་བ་གཅེས་སོ། ། (364) བདུད་ཀྱི་ལས་ཀྱིས་མི་ཚུགས་ཆོས་དྲུག་ནི། །ང་རྒྱལ་སྤངས་ནས་བཤེས་གཉེན་བསྙེན་བཀུར་བྱེད། ཁོང་ཁྲོ་སྤངས་ནས་གཞན་གྱི་བསྔགས་པ་བརྗོད། །སྙོམ་ལས་སྤངས་ནས་ཟབ་མོའི་དོན་ལ་བརྩོན། ། ཕྱོགས་འཛིན་སྤངས་ནས་སངས་རྒྱས་ཆོས་ཀུན་འཚོལ། །ཕྱོགས་རིས་སྤངས་ནས་ཟུང་འཇུག་ལམ་དུ་ཞུགས། ། བྱ་བྱེད་སྤངས་ནས་སྒྲུབ་པ་སྙིང་པོར་བྱེད། །དེ་དང་སུ་ལྡན་བདུད་དཔུང་འཇོམས་པར་ནུས། ། གསུངས་ནས་བཟུང་སྟེ། ད་བདུད་ཀྱི་ལས་ཀྱིས་ཆོས་བྱེད་པ་ལ་མ་ཚུགས་ན་བར་ཆད་མི་འབྱུང་བ་རེད་དུས། དེ་ཆོས་དྲུག་འདི་གང་ཡིན་ཟེར་ན། རང་ལ་ཡོན་ཏན་ཡོད་ནའང་འདི་ཡོན་ཏན་ཡོད་བསམ་པའི་ང་རྒྱལ་སྤངས་ནས་དགེ་བའི་བཤེས་གཉེན་མཚན་ཉིད་དང་ལྡན་པ་དང༌། དམ་པའི་ཆོས་ཀྱི་བདུད་རྩི་གང་ཡོད་པ་འདི་ལ་རྩེ་གཅིག་ཏུ་བསྙེན་བཀུར་བྱེད་པ་དང་ནི། དུས་དང་རྣམ་པ་ཀུན་ཏུ་ཁོང་ཁྲོ་སྤངས་ནས་གང་ཟག་གཞན་དང་མཐུན་པར་བྱེད་དེ་གང་ཟག་གཞན་གྱི་བསྔགས་པ་འབའ་ཞིག་བརྗོད། མི་ཚེ་རྣམ་གཡེང་དང་རྩེད་མོ་ལྟ་བུ་སྙོམ་ལས་སྤངས་ནས་ཟབ་མོའི་དོན་གྱི་ཐོས་བསམ་སྒོམ་པ་ལ་རྩེ་གཅིག་ཏུ་གཏད། ཕྱོགས་འཛིན་སྤངས་ནས་ཟེར་དུས། རང་ཡང་ཉམས་ལེན་བྱེད་མཁན་ཡིན་ན་དཔེ་ཆ་སློབ་གཉེར་ཤེས་བྱ་རིག་པའི་གནས་བལྟ་མི་དགོས་སྙམ་པ་ལྟ་བུ་དང༌། ཤེས་བྱ་རིག་པའི་གནས་ཤེས་པ་ཡིན་ན་ཉམས་ལེན་མི་དགོས་ལྟ་བུ་ཕྱོགས་རིས་ཀྱི་འཛིན་པ་སྤངས་ནས། སངས་རྒྱས་ཀྱི་ཆོས་ཐམས་ཅད་བུང་བས་མེ་ཏོག་གི་བཅུད་ལ་རོལ་བ་བཞིན་དུ་བཙལ། དེ་ནས་རང་ཕྱོགས་གཞན་ཕྱོགས་ཀྱི་ཕྱོགས་རིས་ཐམས་ཅད་སྤངས་ནས་རྩོལ་མེད་རྫོགས་པ་ཆེན་པོའི་ཉམས་ལེན་བྱེད་པ་ཡིན་ན། རྩོལ་བཅས་ཀྱི་བསྐྱེད་རྫོགས་མི་དགོས་ཟེར་མཁན་ལྟ་བུ་དང༌། རྩོལ་བཅས་ཀྱི་བསྐྱེད་རྫོགས་སྒོམ་མཁན་ཡིན་ན་རྩོལ་མེད་ཀྱི་ཉམས་ལེན་གྱིས་གྲོལ་ཐུབ་ཀྱི་མ་རེད་ཟེར་བ་མིན་པ་ཐམས་ཅད་ཟུང་འཇུག་གི་ལམ་དུ་བསྟེན། འཇིག་རྟེན་ཚེ་འདིའི་དགྲ་འདུལ་གཉེན་སྐྱོང་ཞིང་ཁ་སོ་ནམ་ལ་སོགས་བྱ་བྱེད་སྤངས་ནས་དབེན་པའི་གནས་སུ་སྒྲུབ་པ་སྙིང་པོར་བྱེད། དེ་དང་གང་ཟག་སུ་ལྡན་ན་བདུད་དཔུང་བར་ཆད་ཐམས་ཅད་འཇོམས་འགྲོ་བ་ཡིན། (365) ཐེག་ཆེན་བསླབ་པ་འཆོར་བའི་ཆོས་དྲུག་ནི། །དཀོན་མཆོག་སྤོང་ཞིང་མཆོད་འོས་བསླུ་བ་དང༌། ། ལྷག་པའི་བསམ་སྤངས་གཡོ་སྒྱུས་སྤྱོད་པ་དང༌། །རྒྱལ་སྲས་རྣམས་ལ་ཚིག་ངན་སྨྲ་བ་དང༌། ། གཞན་དགེ་བྱེད་ལ་འགྱོད་པ་བྱེད་པ་དང༌། །ཐེག་མཆོག་ཞུགས་ལ་ཁོང་ཁྲོ་ཕྲག་དོག་བྱེད། ། ཐབས་ཤེས་ཡ་བྲལ་ལམ་ལ་ཞུགས་པ་སྟེ། །འདི་དྲུག་སྤངས་ལ་རྟག་ཏུ་ནན་ཏན་བྱ། ། གསུངས་དུས། ཐེག་པ་ཆེན་པོའི་ལམ་ལས་འཆོར་ཏེ་གོལ་འགྲོ་བའི་ཆོས་དྲུག་ཡོད། གང་རེད་ཟེར་ན། དཀོན་མཆོག་རིན་པོ་ཆེ་རྣམ་པ་གསུམ་ཡིད་ཆེས་ཀྱིས་མི་བྱེད་པ་སྤོང་ཞིང་མཆོད་འོས་བླ་མ་ལ་མགོ་སྐོར་གཏོང་བ། དེ་ནས་ལྷག་པའི་བསམ་པ་བྱང་ཆུབ་སེམས་རིན་པོ་ཆེ་སྤོང་སྟེ་སེམས་ཅན་མགོ་སྐོར་བྱས། རང་ལ་ཡོན་ཏན་མེད་ན་ཡོད་མདོག་དང༌། སྐྱོན་ཡོད་ནའང་མེད་མདོག་བྱེད་པའི་གཡོ་སྒྱུས་སྤྱོད་པར་འགྱུར་བ་དང༌། དེ་ནས་རྒྱལ་སྲས་བྱང་ཆུབ་སེམས་དཔའ་རྣམས་ལ་ཚིག་རྩུབ་པོ་སྨྲ་བ་དང༌། གཞན་གྱིས་དགེ་བ་བྱེད་པ་དཔེར་ན། དཔེ་ཆ་ལྟ་མཁན་ཞིག་ཡིན་ན་ཁྱེད་རང་ཏིང་ངེ་འཛིན་བསྒོམ་ན་ཡག་རྒྱུ་རེད་ཟེར། དཔེ་ཆ་ལ་སྙིང་པོ་ཡོད་མ་རེད་ཟེར་མཁན་ལྟ་བུ་དང༌། ཏིང་ངེ་འཛིན་སྒོམ་མཁན་ཡིན་ན་ཡང་ཁྱེད་རང་ཐོས་པ་མེད་པའི་སྒོམ་པ་རེད་ཟེར་དགེ་བའི་ལས་བྱེད་པ་དེ་ལ་འགྱོད་པ་བསྐྱེད་པ་དང༌། ཐེག་པ་ཆེན་པོའི་ལམ་ལ་ཞུགས་པའི་གང་ཟག་ཡིན་ན་རང་ལས་ལྷག་ཏུ་འགྲོ་བ་མི་རིགས་ཏེ་དེ་ལ་ཁོང་ཁྲོ་དང༌། ཕྲག་དོག་བྱེད་པ་དང༌། ཐབས་སྙིང་རྗེ་ཆེན་པོ་དང་ཤེས་རབ་སྟོང་པ་ཉིད་ཟུང་འཇུག་གི་ལམ་མི་བྱེད་པ་ཡ་བྲལ་ལ་ཞུགས་པ་སྟེ། གོང་དུ་ཐེག་ཆེན་འཆོར་བའི་ཆོས་དྲུག་པོ་འདི་སྤངས་ལ་རྟག་ཏུ་ནན་ཏན་བྱ། (366) གཞན་དོན་སྤྱོད་ཚེ་ཕྲག་དོག་གཤེ་སྐུར་འབྱུང༌། ། གསུངས་དུས། གཞན་སེམས་ཅན་གྱི་དོན་ལ་སྤྱོད་ན་མིས་ཕྲག་དོག་ཆེན་པོ་རེད་ཟེར་ཏེ་དེ་ལ་སྐྱོ་བ་ལོག་པའི་ཆོས་དྲུག་ནི། ། རང་གིས་གཞན་ལ་སྨད་པའི་རྣམ་སྨིན་དང༌། །ཉོན་མོངས་ལས་ངན་འཛད་པའི་ཐབས་ཆེན་དང༌། ། ཉེས་ཀུན་མཚང་ནས་འབྱིན་པའི་ཁ་ཏ་དང༌། །མཐོ་དམན་མི་བྱེད་ཁྱི་སྒྲ་ཟུག་འདྲ་དང༌། ། བཟོད་པའི་ཡུལ་འགྱུར་དགེ་འཕེལ་ལས་ཡོད་དང༌། །ངོས་གཟུང་རྗེས་མེད་སྟོང་པའི་ཆོ་འཕྲུལ་བསྟེན། ། འདི་དག་བསམས་ལ་ཁོང་ཁྲོའི་ཟུག་རྔུ་དང༌། །མི་དགའ་སྐྱོ་བ་སྤངས་ལ་གཞན་དོན་བྱ། ། གཤེ་སྐུར་འབྱུང་ན་དེ་ལ་སྐྱོ་བ་ལོག་པའི་ཆོས་དྲུག་ནི། རང་གིས་གཞན་ལ་སྨད་པ་བྱས་ན་སྐྱེ་བ་ཚེ་རབས་ཐམས་ཅད་དུ་རང་ལའང་མི་སྙན་པ་མང་པོ་འོང་རྒྱུ་རེད། ཉོན་མོངས་པའི་ལས་ངན་འཛད་པའི་ཐབས་ཀྱི་གཉེན་པོ་ཡིན། ཕ་རོལ་པོས་མཚང་ནས་བརྗོད་དེ། ཁྱོད་སྐྱོན་འདི་འདུག ། འདི་ལྟ་བུ་མ་བྱས་ན་ལེགས་ཟེར་ན་དེ་ཐམས་ཅད་ཁ་ཏ་ཡིན་པ་བསམ། དེ་ནས་མཐོ་བ་ཡ་བསྙེན་བཀུར་དང༌། དམའ་བ་ལ་གུས་ཆུང་ལྟ་བུ་མི་བྱེད་པའི་ཁྱིས་སྒྲ་ཟུག་པ་ལྟ་བུ་རྟག་ཏུ་དོན་དག་མེད་པའི་གཏམ་མང་པོ་སྨྲ་བ་བསམ་པ་དང༌། བཟོད་པའི་ཡུལ་དུ་འགྱུར་པའི་དགྲ་བོ་འདི་དག་ཐམས་ཅད་ལ་བཟོད་པ་བསྒོམ་བཞག་ན་དགེ་བ་འཕེལ་བའི་ལས་ཡོད་པ་དང༌། སྒྲ་བྲག་ཆ་ལྟར་ངོས་བཟུང་གིས་བྱ་ལམ་རྗེས་མེད་སྟོང་པའི་ཆོ་འཕྲུལ་བསྟེན་པ་ཅན་འདི་དག་བསམ་ལ། ཁོང་ཁྲོའི་མི་འདི། བཟེ་རེ་ཅན་ལ་གནོད་པ་མང༌། །ཟེར་མཁན་རེད། མི་གཅེར་བུ་ཅན་ཞིག་འཚེར་མའི་ཁྲོད་དུ་སོང་པ་ལྟ་བུ་ཡིན་པ་ཤེས་པར་བྱས་ཏེ། མི་དགའ་བ་སྟེ་སྐྱོ་བ་སྤངས་ལ་གཞན་དོན་ཅི་ནུས་སུ་བྱ། (367) འཁོར་གྱི་ལོག་སྒྲུབ་བཟོད་པའི་ཆོས་དྲུག་ནི། །སླར་ཡང་ལྷག་པའི་སྙིང་རྗེས་གཟུང་བ་དང༌། ། འཁོར་གཞན་རྣམས་ལ་རེ་བ་བསྐྱུངས་པ་དང༌། །སྔ་ཕྱིར་བྱུང་བའི་རྣམ་གྲངས་བསམ་པ་དང༌། ། རང་གི་ལས་དང་རྐྱེན་ལ་བསམ་པ་དང༌། །སུ་དང་འགྲོགས་ཀྱང་ཚུལ་དེ་དཔག་པ་དང༌། ། ཐམས་ཅད་རྨི་ལམ་སྒྱུ་མར་བསམ་པ་སྟེ། །འཁོར་ངན་སྐྱོ་ལ་གཉེན་པོ་དེ་དྲུག་བསྟེན། ། གསུངས་དུས། ད་འདི་འཁོར་གྱི་སློབ་མ་དང་གཡོག་པོ་ཡོད་ན་འདིས་ལོག་སྒྲུབ་བྱས་ན་ཁོང་ཁྲོ་མི་སྐྱེ་བ་བཟོད་པའི་ཆོས་དྲུག་ཡོད། གང་རེད་ཟེར་ན། ཁོ་རང་གིས་ཚུར་ལོག་སྒྲུབ་ག་ཚོད་བྱས་ན། ཕ་ལ་སྙིང་རྗེ་ཁོ་རང་རླུང་ཚ་བོ་རེད་བསམ་མཁན་འདྲ། ཁོ་རང་ནད་ཀྱིས་མནར་ལེ་རེད་བསམ་ནས་སྙིང་རྗེ་ཆེན་པོ་བྱེད་པ་དང༌། འཁོར་གཞན་རྣམས་ལ་ཡང་འདི་རེ་བ་མི་བྱེད་དེ་རེ་བ་སྤང་བར་འགྱུར་བ་དང༌། ཚེ་སྔ་ཕྱི་ལས་བྱུང་བའི་རྣམ་གྲངས་མང་པོ་བསམ་པ་དང༌། རང་ལའང་སྐྱེ་བ་སྔ་མའི་ལས་ངན་བསགས་པའི་རྣམ་སྨིན་རེད་བསམ་རྒྱུ་དང༌། འཕྲལ་གྱི་རྐྱེན་གྱིས་བྱུང་བ་རེད་བསམ་པ་དང༌། སུ་དང་འགྲོགས་ཀྱང་ཚུལ་དེ་ལ་དཔག་སྟེ་ཐམས་ཅད་རྨི་ལམ་དང་སྒྱུ་མ་ལྟ་བུ་བསམ། འཁོར་ངན་པ་ལ་སྐྱོ་བའི་གཉེན་པོ་དེ་དྲུག་པོ་བསྟེན་པ་ཡིན། (368) རྟག་ཏུ་གདབ་པའི་སྨོན་ལམ་རྣམ་དྲུག་ནི། །གང་དུ་སྐྱེས་པའི་སྐྱེ་བ་ཐམས་ཅད་དུ། ། མཐོ་རིས་ཡོན་ཏན་བདུན་ལྡན་ཐོབ་པར་ཤོག །སྐྱེས་མ་ཐག་ཏུ་ཆོས་དང་ཕྲད་གྱུར་ཅིང༌། ། ཚུལ་བཞིན་བསྒྲུབ་པའི་རང་དབང་ཡོད་པར་ཤོག །དེར་ཡང་བླ་མ་དམ་པ་མཉེས་བྱེད་ཅིང༌། ། ཉིན་དང་མཚན་དུ་ཆོས་ལ་སྤྱོད་པར་ཤོག །ཆོས་རྟོགས་ནས་ནི་སྙིང་པོའི་དོན་བསྒྲུབས་ཏེ། ། ཚེ་དེས་སྲིད་པའི་རྒྱ་མཚོ་བརྒལ་བར་ཤོག །སྲིད་པར་དམ་པའི་ཆོས་རབ་སྟོན་བྱེད་ཅིང༌། ། གཞན་ཕན་སྒྲུབ་ལ་སྐྱོ་ངལ་མེད་པར་ཤོག །རླབས་ཆེན་གཞན་དོན་ཕྱོགས་རིས་མེད་པ་ཡིས། ། ཐམས་ཅད་ཕྱམ་གཅིག་སངས་རྒྱས་འགྲུབ་པར་ཤོག །སྨོན་ལམ་རྒྱལ་པོ་འདི་དག་རྟག་ཏུ་གདབ། ། བསོད་ནམས་ཕན་ཡོན་ཚད་མེད་ནམ་མཁའ་བཞིན། ། གསུངས་དུས། ད་སྐྱེ་བ་ཚེ་རབས་ཐམས་ཅད་དུ་མཐོ་རིས་ཀྱི་ཡོན་ཏན་བདུན་ཟེར་ནས་བཟུང་སྟེ། གཟུགས་བཟང་བ་དང༌། རིགས་མཐོ་བ་དང༌། ཚེ་རིང་བ་ལ་སོགས་པའི་ཡོན་ཏན་བདུན་དང་ལྡན་པ་དང༌། ག་ན་སྐྱེས་ན་སྐྱེས་མ་ཐག་ཏུ་དམ་པའི་ཆོས་དང་ཕྲད་དེ་དམ་པའི་ཆོས་ཚུལ་བཞིན་དུ་ཐོས་བསམ་སྒོམ་གསུམ་གྱིས་བསྒྲུབ་པ་གཞན་དབང་དུ་མ་སོང་བ་རང་དབང་ཡོད། ཆོས་སྒྲུབ་པ་དེར་ཡང་བླ་མ་དམ་པ་ལ་བསྟེན། དེ་བླ་མ་འདི་ཐུགས་མཉེས་པའི་ཆེད་དུ་ཉིན་དང་མཚན་དུ་རྣམ་གཡེང་འདུ་འཛི་མེད་པ་ཆོས་ལ་སྤྱོདཔ། ཆོས་ཀྱི་དོན་འདི་རྟོགས་ཚར་ནས་མི་ཚེ་སྟོང་ཟད་དུ་མི་བྱེད་པ་སྙིང་པོའི་སྒྲུབ་པ་ལྷུར་ལེན། ཚེ་དེ་ལ་སྲིད་པའི་རྒྱ་མཚོ་ཆེན་པོའི་ཕ་མཐའ་ལ་བརྒལ་བ་དང༌། དེ་ནས་རང་གིས་སྲིད་པའི་རྒྱ་མཚོ་ཕ་རོལ་བརྒལ་སོང་ན། འཁོར་བར་འཁྱམས་པའི་སེམས་ཅན་ཐམས་ཅད་ལ་ཟབ་པ་དང་རྒྱ་ཆེ་བའི་དམ་པའི་ཆོས་སྟོན་ཏེ། གཞན་ཕན་བསྒྲུབ་པ་ལ་སྐྱོ་ངལ་གཏན་ནས་མེད་པ་དང༌། དེ་ནས་ཚོགས་གཉིས་ལ་བརྟེན་ཏེ་རླབས་ཆེན་པོའི་གཞན་དོན་ཕྱོགས་རིས་མེད་པས་རང་གཞན་ཐམས་ཅད་ཕྱམ་གཅིག་ཏུ་སངས་རྒྱས་འཐོབ་པར་ཤོག་ཟེར་ན། སྨོན་ལམ་འདི་ཐམས་ཅད་བྱང་ཆུབ་སེམས་དཔའི་སྨོན་ལམ་གྱི་གནད་ཐམས་ཅད་བསྡུས་པ་ཡིན་པས་དུས་རྟག་ཏུ་གདབ་པར་བྱས་ན། ཕན་ཡོན་ནམ་བསོད་ནམས་ཚད་མེད་པ་ནམ་མཁའ་ལྟ་བུ་ཡིན། (369) ཆོས་མཛོད་འཛིན་པའི་གདམས་པ་རྣམ་དྲུག་ནི། །གཡོ་སྒྱུ་མེད་པས་དམ་ཆོས་འཚོལ་བ་དང༌། ། ཆོས་ལ་ནན་ཏན་གུས་པས་བསྒྲུབ་པ་དང༌། །གཞན་ལ་སྟོན་ཅིང་ཡོན་ཏན་བསྔགས་པ་བརྗོད། ། ཆོས་སྨྲ་རྣམས་ལ་སྟོན་པའི་འདུ་ཤེས་བསྐྱེད། །བཀུར་སྟི་རིམ་གྲོ་སྲི་ཞུས་རྟག་བསྟེན་ཅིང༌། ། སྐྱོ་ངལ་མེད་པས་ཆོས་མཛོད་འཛིན་པ་སྟེ། །རྒྱལ་སྲས་རྣམས་ཀྱི་སྤྱོད་པ་རྨད་བྱུང་ཡིན། ། ཟེར་བ་འདི། དམ་པའི་ཆོས་ཀྱི་མཛོད་འཛིན་པའི་གང་ཟག་ལ་གདམས་ངག་རྣམ་པ་དྲུག་ཡོད། གང་རེད་ཟེར་ན། རང་ལ་གཡོ་སྒྱུ་མེད་པའི་སྒོ་ནས་ཕྱོགས་དང་རིས་སུ་དམ་པའི་ཆོས་ཟབ་པ་དང་རྒྱ་ཆེ་བ་ག་ཚོད་འདུག་བརྟགས་ནས་རྟག་ཏུ་འཚོལ་རྩད་གཅོད་དགོས་པ་ཡིན། ཆོས་འཚོལ་ཚར་ནས་ཆོས་དེ་ལ་ནན་ཏན་གྱི་སྒོ་ནས་ཆོས་ཤོ་ལོ་ཀ་གཅིག་ལྟ་བུ་ཡིན་ནའང་སངས་རྒྱས་ཀྱི་དམ་པའི་ཆོས་རེད་བསམ་ནས་རིན་པོ་ཆེ་རྙེད་པ་ལྟ་བུ་གུས་པས་བསྒྲུབ་པ་དང༌། ཆོས་ཀྱི་ཡོན་ཏན་འདི་གཞན་ལ་སྟོན། ཆོས་ཀྱི་ཡོན་ཏན་ལ་བསྔགས་པ་བརྗོད། དམ་པའི་ཆོས་སྨྲ་བ་དང་ཆོས་སྟོན་པའི་གང་ཟག་ལ་སངས་རྒྱས་དངོས་ཀྱི་སྟོན་པའི་འདུ་ཤེས་བསྐྱེད། དེ་ལ་བཀུར་སྟི་དང་རིམ་གྲོ་སྲི་ཞུས་རྟག་ཏུ་བསྟེན། ཉིན་དང་མཚན་དུ་སྐྱོ་ངལ་མེད་པ་ཡང་ན་དམ་པའི་ཆོས་འཛིན། ཡང་ན་དམ་པའི་ཆོས་འཆད། དེ་འདྲ་བྱེད་པ་འདི་རྒྱལ་བའི་སྲས་པོ་བྱང་ཆུབ་སེམས་དཔའ་རྣམས་ཀྱི་སྤྱོད་པ་ཡིན། (370) ཚད་མེད་དྲུག་གིས་འགྲོ་བ་དྲང་བ་ནི། །སྡུག་བསྔལ་བྲལ་འདོད་སྙིང་རྗེ་ལག་ཏུ་བླང༌། ། བདེ་ལ་འགོད་འདོད་བྱམས་པ་ལག་ཏུ་བླང༌། །བདེ་ཐོབ་མི་འབྲལ་དགའ་བ་ལག་ཏུ་བླང༌། ། ཉེ་རིང་མེད་པའི་བཏང་སྙོམས་ལག་ཏུ་བླང༌། །འཇུག་པའི་ཆོས་ལ་དམིགས་པ་ལག་ཏུ་བླང༌། ། འཁོར་གསུམ་མི་རྟོག་དམིགས་མེད་ལག་ཏུ་བླང༌། །སེམས་བསྐྱེད་སྤེལ་བའི་དོན་ལ་བསླབ་པ་གཅེས། ། གསུངས་དུས། ད་འདི་བྱང་ཆུབ་སེམས་དཔའ་རྣམས་ཀྱིས་སྤྱད་བཞག་ན་བསོད་ནམས་ཚད་མེད་པ་དང༌། སྒོམ་སའི་ཡུལ་ཚད་མེད་པ། རང་གི་བསམ་པ་བྱང་ཆུབ་སེམས་ཚད་མེད་པའི་འགྲོ་བ་དྲང་དགོས་པའི་སེམས་ཅན་འདི་དག་ཐམས་ཅད། རིགས་དྲུག་གི་སྡུག་བསྔལ་དང་བྲལ་འདོད་ཀྱི་སྙིང་རྗེ་དུས་རྟག་ཏུ་སེམས་ཀྱིས་སྒོམ་སྟེ་ལག་ཏུ་ལེན་དགོས། སེམས་ཅན་སྡུག་བསྔལ་ཅན་དེ་དག་ཐམས་ཅད་བདེ་བ་ལ་འགོད་པ་དང༌། ད་ལྟ་བདེ་བ་ཡོད་པ་དེ་ཐམས་ཅད་མི་ཉམས་པ་བྱམས་པ་ཚད་མེད་ལག་ཏུ་བླང༌། ད་ལྟ་མཐོ་རིས་ཀྱི་བདེ་བ་ཡོད་པའི་གང་ཟག་དང༌། ཆོས་ཀྱི་བདེ་བ་ཡོད་པའི་གང་ཟག་ཐམས་ཅད་ལ་ཕྲག་དོག་གི་བསམ་པ་མེད་པ་སྙིང་ཐག་པ་ནས་དགའ་བ་ལག་ཏུ་བླང༌། དེ་བྱམས་པ་སྙིང་རྗེ་དགའ་བ་འདི་ཐམས་ཅད་ཀྱང་རང་དང་གཞན་ཕྱོགས་རིས་མེད་པ་ནམ་མཁའ་ལྟ་བུ་ཐམས་ཅད་ལ་བཏང་སྙོམས་ཀྱི་སྒོ་ནས་ལག་ཏུ་བླང༌། དེ་ཚད་མེད་བཞི་པོ་འདི་མཐར་ཕྱིན་ན་འཇུག་པ་བྱང་ཆུབ་མཆོག་ཏུ་སེམས་བསྐྱེད་པའི་བྱང་ཆུབ་སེམས་དཔའི་སྤྱོད་པ་ལ་འཇུག་པའི་དམིགས་པ་ལག་ཏུ་བླང༌། དེ་ལྟ་བུ་བྱས་ནའང་འདི་བྱམས་པ་སྒོམ་མཁན། སྒོམ་ཡུལ། བསྒོམ་རྒྱུ་ཐམས་ཅད་སྒྱུ་མ་དང་རྨི་ལམ་ལྟ་བུ་མ་གཏོགས། ཡང་ངས་སྙིང་རྗེ་བསྒོམས་བཞག་ཡོད། ང་བྱང་ཆུབ་སེམས་དཔའ་ཡིན་བསམ་པའི་འཛིན་པ་མི་བྱེད་པ་འཁོར་གསུམ་མི་རྟོག་དམིགས་མེད་ཉམས་སུ་བླང༌། བྱང་ཆུབ་མཆོག་ཏུ་སེམས་བསྐྱེད་པ་སྤེལ་བའི་དོན་ལ་བསླབ་པ་གཅེས། (371) སངས་རྒྱས་ཆོས་དྲུག་ལེགས་པར་བསྒྲུབ་པ་ནི། །སེམས་ཅན་ཀུན་ལ་བརྩེ་བའི་མིག་གིས་བལྟ། ། བྱ་དང་མི་བྱའི་འདུ་བྱེད་ཇི་བཞིན་ཤེས། །བྱང་ཆུབ་ཆེན་པོའི་ཡེ་ཤེས་ཇི་ལྟར་རྟོགས། ། སེམས་ཅན་དོན་དུ་འཁོར་བ་མི་སྤོང་ཞིང༌། །རང་བཞིན་མི་རྟོག་འཁོར་བས་གོས་པ་མེད། ། སངས་རྒྱས་འདོད་ན་བརྩོན་པས་བསྒྲུབ་པ་སྟེ། །རྒྱལ་སྲས་རྣམས་ཀྱི་ཕུན་ཚོགས་སྤྱོད་པ་ཡིན། ། གསུངས་དུས། སངས་རྒྱས་ཀྱི་གོ་འཕང་འཐོབ་པར་བྱེད་པ་ལ་ཡང་ཆོས་དྲུག་ཡོད། གང་རེད་ཟེར་ན། སེམས་ཅན་ཐམས་ཅད་ལ་བརྩེ་བའི་སྙིང་རྗེ་ཆེན་པོའི་སྒོ་ནས། དཔེར་ན་ཕ་མས་བུ་ལ་བལྟས་པ་བཞིན་དུ་མིག་གིས་བལྟ། བྱ་བ་དགེ་བའི་དངོས་པོ་དང༌། མི་བྱ་བ་སྡིག་པའི་དངོས་པོ་ཐམས་ཅད་དྲན་ཤེས་བག་ཡོད་ཀྱིས་ཇི་བཞིན་ཤེས་པར་བྱས་ནས། འདི་ལྟར་དུ་དགེ་བ་བསྒྲུབ། སྡིག་པ་སྤང༌། སངས་རྒྱས་ཀྱི་ཡེ་ཤེས་འདི་ངས་ནམ་རྟོགས་འོང་བསམ་སྐོམ་པ་ཆུ་ལ་གདུང་བ་ལྟ་བུས་རེ་བ་བྱེད། སེམས་ཅན་གྱི་དོན་དུ་ཡིན་ན་ཁམས་གསུམ་འཁོར་བ་འདི་ན་ག་ཚོད་གནས་དགོས་ན། སེམས་ཅན་གཅིག་གི་དོན་དུའང་ཡུན་རིང་པོ་གནས་བསམ་པ་མ་གཏོགས། ངས་གཞན་དོན་གཡུག་ནས་རང་དོན་སྒྲུབ་པ་མི་བསམ། འཁོར་བའི་སྣང་བ་འདི་ཐམས་ཅད་ཀྱང་རང་བཞིན་སྒྱུ་མ་དང་རྨི་ལམ་ལྟ་བུ་རྟོགས་ཏེ་ཁམས་གསུམ་འཁོར་བའི་སྐྱོན་གྱིས་གོས་པ་མེད། མེ་ཏོག་འདམ་ལས་སྐྱེས་ཀྱང་འདམ་གྱིས་མེ་ཏོག་གོས་པ་མེད་པ་ལྟ་བུ་བྱས། སངས་རྒྱས་འདོད་ན་དེ་དག་བརྩོན་པས་སྒྲུབ་པར་བྱེད་པ་སྟེ། རྒྱལ་བའི་སྲས་པོ་རྣམས་ཀྱི་ཕུན་སུམ་ཚོགས་པའི་སྤྱོད་པ་ཡིན། 