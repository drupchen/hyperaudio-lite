དེ་ཡིན་དུས་གདམས་ངག་གི་གནད་རེད། གདམས་ངག་མང་པོ་ཡོད་ནའང་གདམས་ངག་ཟབ་མོ་ཉམས་སུ་ལེན་པས་འཚེང་བ་གནད་རྣམས་མ་ལུས་པ་དག་ཐམས་ཅད་ཚན་པ་དྲུག་རེ་དྲུག་རེའི་སྒོ་ནས་བསྟན་དུས། དྲུག་ཚན་དྲུག་གིས་བཤད་ཀྱིས་གུས་པས་ཉོན། (1)  དེ་ལ་ཐོག་མར་འཇུག་པའི་ཆོས་དྲུག་ནི། །ལམ་གྱི་གཞི་རྟེན་བསླབ་གསུམ་བསྲུང་བ་དང༌། །སྣ་ཚོགས་ཐོས་བསམ་ཕྱོགས་མེད་བྱ་བ་དང༌། །སྒོ་གསུམ་ཞི་ཞིང་རང་རྒྱུད་གདུལ་བ་དང༌། །སྡིག་ལ་འཛེམ་ཞིང་དགེ་བ་སྤེལ་བ་དང༌། །ངོ་ཚ་ཁྲེལ་ཡོད་དད་པ་བསྐྱེད་པ་དང༌། །དགེ་བའི་བཤེས་དང་དགེ་གྲོགས་བསྟེན་པ་སྟེ། །དང་པོའི་ལས་ཅན་རྣམས་ལ་ཤིན་ཏུ་གཅེས། །དེ་ནས་ཆོས་ལ་ཐོག་མར་འཇུག་པར་བྱེད་པའི་གང་ཟག་དེ་ཆོས་དྲུག་ཚང་དགོས། ཆོས་དྲུག་གང་ཡིན་ཟེར་ན། ལམ་ཐམས་ཅད་ཀྱི་གཞི་རྟེན་ཚུལ་ཁྲིམས་དང༌། ཏིང་འཛིན། ཤེས་རབ་གསུམ་གྱི་བསླབ་པ་གསུམ་པོ་དེ་ཚུལ་བཞིན་དུ་མི་ཉམས་པར་བསྲུང་དགོས་པ། དེ་སྟེང་དུ་ལམ་གང་ཡིན་ཉམས་སུ་ལེན་པ་ཡོད་ན། དེ་ལའང་ཐོས་པ་རྒྱ་ཆེན་པོ་ཞིག་མེད་ན་ལམ་ལོག་པ་དང༌། ལམ་གོལ་བ་ལ་སོགས་པ་ལ་འཕྱན་པར་འགྱུར་པས་ཐོས་པ་དགོས་པ་དང༌། ཐོས་པའི་དོན་ཁ་རྐྱང་པ་ལ་འཁྱེར་བསྡད་ན་བྲག་ཆ་ལྟ་བུ་རེད་འགྲོ་རྒྱུ་རེད་དུས་ཐོས་པའི་དོན་དེ་ཉིད་རང་གི་སེམས་ལ་ཚུལ་བཞིན་དུ་སྦྱར་དགོས་པས། ་་་ཐོས་པ་དེའང་རྒྱ་ཆེན་པོ་ཕྱོགས་མེད་དུ་མ་བྱས་ན་ཐོས་པ་ཕྱོགས་གཅིག་ཏུ་བྱས་ན་གཡག་ཞར་ར་ཡིས་རྩ་ཟོས་པ་ལྟ་བུ་འགྲོ། ཆོས་གཅིག་ལ་མཆོག་འཛིན་བྱེད་དུས་གཞན་དག་ཁྱད་དུ་གསོད་པ་ལ་སོགས་པ་དང་ནི་ལམ་གྱི་ཁོག་མི་བཀྲོལ་བ་ཡིན་པས། དེ་ནས་ཐོས་པ་དང་བསམ་པས་ཐོས་པའི་དོན་དེ་ངེས་དོན་གྱི་ལྟ་སྒོམ་སྤྱོད་གསུམ་པོ་ཐམས་ཅད་རང་གིས་གོ་བ་ཉམས་མྱོང་ཡག་པོ་ཞིག་སྐྱེས་ཡོད་ན། ཡོད་པ་དེའི་སྒོ་ནས་བཟུང་སྟེ། ང་ཐོས་པ་མང་པོ་ཡིན། མཁས་པ་ཡིན་བསམ་སྟེ་ང་རྒྱལ་གྱིས་འགོས་སོང་ན། ང་རྒྱལ་གྱི་གོང་བུ་ལ། །ཡོན་ཏན་གྱི་ཆུ་མི་ཆགས། །ཟེར་རྒྱུ་དེ་རེད་དུས་སྒོ་གསུམ་པོ་ཐམས་ཅད་རས་བལ་རྡོག་པས་བརྫིས་པ་ལྟ་བུ་ཞི་ཞིང་དུལ་བ་དང༌། དེ་ནས་ཐོས་པ་དང་བསམ་པ་བྱེད་རྒྱུ་དེ་ཡང་རང་གིས་གཞན་སྐྱོན་ལྟ་བའི་མི་དགོས་ས་མིག་ཕ་རོལ་གྱི་སྐྱོན་ཐམས་ཅད་མཐོང་རྒྱུ་རེད་དེ། རང་གི་གདོང་པའི་སྐྱོན་མཐོང་རྒྱུ་མ་རེད། དཔེ་དེ་བཞིན་དུ་ཐོས་བསམ་ཐམས་ཅད་ཀྱིས་གཞན་ལ་ལོག་ལྟ་སྐུར་འདེབས་རྒྱ་ཆེན་པོ་བྱས་ནས་རང་གི་སྐྱོན་མི་མཐོང་བ་ཡོད་རྒྱུ་རེད། དེས་ན་རང་སྐྱོན་ལྟ་བའི་མེ་ལོང་ཟེར་མེ་ལོང་གི་ནང་དུ་གདོང་པ་ཤར་ན་གདོང་པའི་སྐྱོན་ཐམས་ཅད་བསལ། དྲི་མ་དག །རྣམ་པ་ཡག་པོ་ཆགས་ཡོང་རྒྱུ་རེད། ཁ་སྤུ་ལ་སོགས་པ་བཞར་དེ་འདྲ་བྱེད་ཆོག་རྒྱུ་རེད། དེ་ཕྱིར་ན་ཆོས་ཐོས་པ་དེ་དག་ཐམས་ཅད་ནས་རང་གི་སེམས་ཀྱི་རྒྱུད་དེ་དྲན་ཤེས་བག་ཡོད་ཀྱི་སྒོ་ནས་དུས་རྟག་ཏུ་གདུལ་དགོས། དེ་མིན་ཕན་ཐོགས་མེད། དེ་མཚམས་ནས་ཐོས་པ་རྒྱ་ཆེ་ནའང་ཐོས་པ་ཡིས་རྒྱུད་གྲོལ་ཏེ། ཐོས་རྟགས་ཞི་ཞིང་དུལ་བ། སྒོམ་རྟགས་ཉོན་མོངས་མེད་པ། ཟེར་སྡིག་པ་མི་དགེ་བའི་ཕྱོགས་སོ་བྱང་སྔགས་གསུམ་གྱི་འགལ་ཟླ་ཐམས་ཅད་སྤོང༌། དགེ་བའི་ཕྱོགས་ཐམས་ཅད་ཚུལ་བཞིན་དུ་རང་གི་རྒྱུད་ལ་སྤྱོད་དེ། ཆོས་པ་རབ་ཞག་གི་སྐྱེད། འབྲིང་ཟླ་བའི་སྐྱེད། ཐ་མ་ལོའི་སྐྱེད་འཐོན་པར་བྱེད་པས་སྡིག་ལ་འཛེམ་ཞིང་དགེ་བ་སྤེལ་བ་དང༌། སྟོན་པ་ཐུབ་པའི་དབང་པོའི་རྗེས་སུ་འཇུག །གོས་ངུར་སྨྲིག་གི་རྒྱལ་མཚན་གྱོན། དེ་འདྲ་བྱས་སྡིག་པ་བྱས་ན་ངོ་ཚ་བ་རེད་བསམ་སྟེ་རང་གི་ངོ་ཚ་ཡི་སྒོ་ནས་བསྲུང་བ་དང༌། ཆང་འཐུང་བ་དང་བག་མེད་པའི་སྤྱོད་པ་ལ་སོགས་པ་བྱས་ན། ལྷ་དང་བླ་མ་དམ་པའི་ཆོས་སྐྱོབ་པ་གཞན་གྱིས་ཐུགས་ཁྲེལ་འགྲོ་རྒྱུ་རེད་བསམ་ནས་ཁྲེལ་ཡོད་ཀྱི་སྒོ་ནས་དང་འདོད་ཡིད་ཆེས་ཀྱི་དད་པ་བསྐྱེད་པ་དང༌། རང་གི་རྒྱུད་ལ་ཐར་པ་དམ་པའི་ཡོན་ཏན་དེ་ཨེ་སྐྱེ་བསམ་ན། དགེ་བའི་བཤེས་གཉེན་དེ་ལུས་དང་གྲིབ་མ་བཞིན་དུ་འགྲོག་ན་ཙན་དན་གྱི་ནགས་ཚལ་གྱི་ནང་ན་ཤིང་སྡོང་དུམ་ཕལ་པ་ལྷུང་ན་དེ་ལ་ཙན་དན་གྱི་དྲི་བྲོ་འོང་རྒྱུ་རེད་དུས། དཔེ་དེ་བཞིན་དུ་བཟུང་སྟེ་དགེ་བའི་བཤེས་གཉེན་བསྟེན་པ། དགེ་བའི་བཤེས་གཉེན་རྟག་པར་བསྟེན་མ་ཐུབ་ནའང་ལུས་ངག་ཡིད་གསུམ་ཆོས་ལ་བསྐུལ་བའི་ཆོས་གྲོགས་དགེ་བའི་གྲོགས་པོ་དུས་རྟག་ཏུ་དམ་པའི་ཆོས་ལ་སྤྱོད་པ་ལ་བསྟེན་པ་སྟེ། དེ་ཐམས་ཅད་ལས་དང་པོ་པ་དམ་པའི་ཆོས་ཀྱི་སྒོར་ཞུགས་པ་རྣམས་ལ་ཤིན་ཏུ་གཅེས་པར་གྱུར་པ་ཡིན་པས་ན། དང་པོ་ཆོས་ལ་འཇུག་པའི་མན་ངག་ཅེས་པ་དེ་ཡིན། (2)  དེ་ནས་གཅིག་པུ་དབེན་པར་གནས་འདོད་ན། །སྟ་གོན་བྱ་བའི་ཆོས་དྲུག་གཅེས་པ་སྟེ། །བླ་མ་དང་བྲལ་རང་རྐྱ་ཐུབ་པ་དང༌། །ཐེ་ཚོམ་གེགས་སེལ་དྲི་རྒྱུ་མེད་པ་དང༌། །ལུས་ལ་ནད་གདོན་བར་ཆད་མེད་པ་དང༌། །མི་ཆོས་ཁྱུ་ནས་ལེགས་པར་བུད་པ་དང༌། །དོན་གཉིས་བསྒྲུབ་པའི་གདམས་པ་ཚང་བ་དང༌། །ལྟ་བའི་དགོངས་པ་བློ་ཐག་ཆོད་པའོ། །ད་འདི་བླ་མ་དགེ་བའི་བཤེས་གཉེན་བསྟེན། དང་པོ་དགོས་ཆོས་ཆོས་ལ་འཇུག་པའི་རྒྱུ་དང་པོ་ཚང་ཚར་བའི་རྗེས་སུ་དེ་ནས་རང་ཉིད་གཅིག་པུ་མི་མེད་དབེན་པའི་གནས་སུ་རྣམ་གཡེང་དང་འདུ་འཛི་མེད་པ། རྩེ་གཅིག་ཏུ་སྒྲུབ་པ་གནས་པར་བྱས་ན་དཔེར་ན་དབང་བསྐུར་ནའང་སྔོན་དུ་སྟ་གོན་བྱ་དགོས་པ་ལྟ་བུ། སྔོན་ནས་སྟ་གོན་བྱ་བའི་ཆོས་དྲུག །རི་ཁྲོད་འདིར་བསྡད་ནས་འགལ་རྐྱེན་འབྲལ། མཐུན་རྐྱེན་ཚོགས་བྱེད་ཀྱི་ཆོས་དྲུག་ཇི་དགོས་ཟེར་ན། བླ་མ་དང་བྲལ་རང་རྐྱ་ཐུབ་པ་དང༌། །ཟེར་དུས་བླ་མ་དགེ་བའི་བཤེས་གཉེན་ལ་དུས་རྒྱུན་དུ་འདྲི་ས་དོགས་བསལ་མེད་ནའང་རང་གིས་ཉམས་ལེན་བྱས་བསྡད་ན། དེ་ལ་གེགས་དང་གོལ་ས་བར་ཆད་འབྱུང་ནའང་རང་བླ་མའི་མན་ངག་གིས་བསལ་ཐུབ་ས་འདུག །དེ་འདྲའི་བྱེད་ཐུབ་ས་འདུག་བསམ་རྒྱུ་མ་བྱས་ནས་བཟུང་སྟེ། བླ་མ་དགེ་བའི་བཤེས་གཉེན་དང་བྲལ་ཚར། དབེན་པའི་གནས་སུ་ཐེ་ཚོམ་དང་གོལ་ས་མང་པོ་བསླང་འོང་ན་ཆོས་ལ་བར་ཆད་འབྱུང་རྒྱུ་རེད་དུས་རང་རྐྱ་ཐུབ་པ་དང༌། དེ་ནས་རང་གི་ཆོས་ཉམས་སུ་ལེན་རྒྱུ་དེ་ལའང་བླ་མའི་ཞལ་ལ་ཉན་ཐོས་པའི་སྒྲོ་འདོགས་གཅོད། ད་དེ་གདམས་ངག །གདམས་ངག་ཚིག་གཅིག་སངས་རྒྱས་ཀྱི་ངང༌། །གེགས་ཐམས་ཅད་བསལ་ས་ཡོད། བཀའ་འདྲི་ཞུ་དགོས་ས་མེད། ང་རང་གིས་ང་རང་མགོ་འཐོན་ས་ཡོད་བསམ་དེ་དགོས་གསུངས། དབེན་པའི་གནས་སུ་གནས་པ་དེ་ལའང་ལུས་ནད་མེད་པ་ཞིག་དགོས། ནད་ཡོད་པ་ཡིན་ན་སྨན་པ་ལ་སོགས་པ་བསྟེན། ཐག་རིང་པོ་ལ་འགྲོ་ཐུབ་རྒྱུ་མ་རེད་དུས་ནད་མེད་པ་དང༌། གདོན་སྙིང་རླུང་ལ་སོགས་པ་དང༌། ལྷ་འདྲེ་མི་གསུམ་གྱི་བར་ཆད་མེད་པ་དགོས་རྒྱུ་རེད་དུས་དེའི་གདོན་མེད་པ་དང༌། ལྷག་པར་དུའང་དམ་པའི་ཆོས་སྒྲུབ་པ་དེ་ཕྱི་ནང་གསང་བའི་བར་ཆད་མང་པོ་འོང་རྒྱུ་རེད། དཔེར་ན་ཐག་རིང་པོ་ཞིག་མགྲོན་པོ་ཚོང་ལ་སོང་ན། དེ་མགྲོན་པོ་དེ་ལ་དགྲ་དང་ཇག་པ་རྐུ་མ་མང་པོ་ཡོད་རྒྱུ་རེད་དུས། དཔེ་དེ་བཞིན་དུ་བྱང་ཆུབ་ཀྱི་ལམ་བསྒྲུབ་པ་ལ་བར་ཆད་མང་པོ་ཡོད་རྒྱུ་རེད་དུས་དེ་ཕྱིའི་བར་ཆད་དགྲ་དང་རྐུ་མ། ནང་གི་བར་ཆད་ཉོན་མོངས་དུག་ལྔ། གསང་བའི་བར་ཆད་ཀྱིས་སེམས་དྲན་རྒྱུ་མང་པོ་མེད་པའི་སྒོ་ནས་བར་ཆད་མེད་པའི་སྒྲུབ་པ་དང༌། མི་ཆོས་ཁྱུ་ནས་ལེགས་པར་བུད་པ་དང༌། །ཟེར་དུས་དམ་པའི་ཆོས་ཚུལ་བཞིན་དུ་སྒྲུབ་དུས། བློ་ཕུགས་ཆོས་ལ་གཏད། ཆོས་ཕུགས་སྤྲང་ལ་གཏད། སྤྲང་ཕུགས་ཤི་ལ་གཏད། ཤི་ཕུགས་གྲོག་༼བྲག་སྟོང་གསུངས་༽སྟོང་ལ་གཏད་དགོས་རྒྱུ་རེད་མ་གཏོགས། རི་ཁྲོད་དབེན་པ་ཞིག་ལ་ཡར་བསྡད། བླ་མའི་མིང་ཞིག་འཐོབ་འོང་ན་དེས་དཀོར་དང་ལོག་འཚོ་མང་པོ་བསྒྲུབ་ན་དེས་ཕན་རྒྱུ་མ་རེད་དུས། མི་ཆོས་ཁྱུ་ནས་ལེགས་པར་བུད་པ་དང༌། །དེ་ནས་དེའི་རྗེས་སུ་རང་གི་དོན་ལ་ཉམས་དང་རྟོགས་པ་སྐྱེད་བྱེད་གཞན་སེམས་ཅན་གྱི་དཀོར་སྒྲིབ་ལན་ཆགས་སྦྱོང་བྱེད་ཀྱི་དོན་གཉིས་ཐམས་ཅད་ཡོངས་སུ་རྫོགས་པ་དང༌། ཁྱད་པར་དུ་རང་གི་ཉམས་ལེན་ལྟ་བའི་ཁོ་ཐག་ཆོད་པའོ། (3)  །དེ་ནས་དགོན་པ་བསྟེན་པའི་ཆོས་དྲུག་ནི། །ས་ཕྱོགས་དབེན་ཞིང་མཚན་ཉིད་ཚང་བ་དང༌། །གྲུབ་ཐོབ་གོང་མས་ཞབས་ཀྱིས་བཅགས་པ་དང༌། །ཉམས་གྲིབ་མེད་པས་དམ་ཅན་འདུ་བ་དང༌། །རྣམ་གཡེང་འདུ་འཛིའི་རྐྱེན་རྣམས་མེད་པ་དང༌། །མཐུན་རྐྱེན་ཡོ་བྱད་བསྒྲུབ་པར་སླ་བ་དང༌། །མི་དང་མི་མིན་འཚེ་བ་མེད་པའོ། །དེ་ནས་རི་ཁྲོད་ཀྱི་མཚན་ཉིད་དེའང་གང་འདྲའི་དགོས་ཟེར་ནས་བཟུང་སྟེ། ས་ཕྱོགས་དེ་ལ་རྣམ་གཡེང་དང་འདུ་འཛི་མེད་པ་དགོས་རེད་མ་གཏོགས། རི་ཁྲོད་དེ་ལ་ཏིང་ངེ་འཛིན་བསྒོམ་དགོས་རེད། དེ་མི་མང་གི་འདུ་ལོང་ཡོད་ས། རྐུ་འཕྲོག་བཅོམ་ཆེ་ས་ཞིག་ཡོད་ན་ཆོས་དང་མི་མཐུན་པ་རེད་དེ་ལྟ་བུ་དབེན་ཞིང༌། མཚན་ཉིད་ཚང་ཟེར་ན་དེ་བསམ་གཏན་ངལ་གསོ་ནས་གསུངས་པ་བཞིན། དགུན་ཁ་ཡིན་ན་ནགས་ཚལ་གསེབ་དྲོ་ཡི་རེད། དཔྱིད་ཀ་ཡིན་ན་གཉིད་མང་པོ་ཁུག་ཡོང་དུས་རིའི་རྩེ་དང༌། གངས་ཁྲོད་ལ་བསྒོམ་ན་ཡག་པོ་ཡོད་ས། དབྱར་ཁ་ཡིན་ན་ཚ་བ་ཆུང་ས། གངས་རིའི་རྩེ་ལ་སོགས་པ་བསྒོམ་ན་ཡག་པོ་ཡོད་ས། སྟོན་ཁ་ཡིན་ན་ནམ་མཁའ་མཐོང་ཆེ་ས་བསྒོམ་ན་ཡག་པོ་ཡོད་ས་དེ་ལྟ་བུའི་མཚན་ཉིད་ཚང་བ་དང༌། དེ་ནས་གུ་རུ་རིན་པོ་ཆེ་དང་གྲུབ་ཐོབ་གོང་མ་རྣམས་ཀྱིས་ཞབས་ཀྱིས་བཅགས་ཏེ་བྱིན་གྱིས་བརླབས་པའི་གནས་དང་ནི། དེ་ནས་གནས་དེའི་ནང་དམ་ཚིག་ཉམས་ཆག་མང་པོ་བསགས་བཞག་རྒྱུ་ཡོད་ན་དེས་ཉམས་གྲིབ་ཀྱི་སྒོ་ནས་རང་ལ་ཉམས་རྟོགས་མི་སྐྱེ། དམ་ཅན་སྲུང་མའང་དེ་ན་འདུ་ཡི་མ་རེད། དེ་ནས་གྲུབ་ཐོབ་གོང་མས་བྱིན་གྱིས་བརླབས་པ་ཉམས་གྲིབ་མེད་པ་ཡིན་ན་ལྷ་དང་མཁའ་འགྲོ་ཐམས་ཅད་དེ་ན་འདུ་བར་ཆད་བསལ་བ་དང་ནི། དེ་ནས་རྣམ་གཡེང་དང་འདུ་འཛི་རྐྱེན་རྣམས་མེད་པ་ཟེར། རྣམ་གཡེང་མང་ཚར་ན་དེ་ལ་ཡེངས་འགྲོ་ཡི་རེད། དེ་ཡོན་བདག་མང་པོ་བསྟེན་ས་འདྲ་དང་འོང་ས་ཡིན་ན་མགོ་གཡེང་འཁོར་འགྲོ་རྒྱུ་རེད་དུས་རྐྱེན་རྣམས་མེད་པ་དང༌། རང་གི་འཚོ་བ་ཡོ་བྱད་ཐམས་ཅད་མཐའ་གཉིས་སུ་མ་ལྷུང་བ་ཟེར། ཧ་ཅང་འབྱོར་བ་རྒྱ་ཆེན་པོ་བླ་ཆེན་དང་གཙོ་ཆེན་ལྟ་བུ་རེད་སོང་ན། དེ་ཡོ་ལང་བྱེད་བསྡད་དུས་ཆོས་དེ་ན་བཤོལ། ཧ་ཅང་མེད་མཁན་རྗེ་བཙུན་མི་ལ་དུས་ཚོད་ལྟ་བུ་འགྱུར་བ་དཀའ་མོ་རེད་དུས། འདོད་པ་བསོད་སྙོམས་དང༌། འཚོ་བ་སྤངས་པའི་མཐའ་གཉིས་མེད་པའི་ཡོ་བྱད་བསྒྲུབ་པར་སླ་བ་དང༌། མི་རྐུན་མ་ལ་སོགས་པའི་འཚེ་བ་མེད་པ་དང༌། མི་མ་ཡིན་ནག་ཕྱོགས་ཡོད་པའི་བར་ཆད་མེད་པ་ལྟ་བུའོ། (4)  །དེ་ནས་མཐུན་རྐྱེན་སྒྲུབ་པའི་ཆོས་དྲུག་ནི། །བཟའ་བཏུང་འཚོ་བ་མཐའ་གཉིས་མ་ལྷུང་དང༌། །དགོས་པའི་མཆོད་རྫས་སྒྲུབ་རྫས་ཚོགས་པ་དང༌། །ཟབ་མོའི་གདམས་ངག་དཔེ་ཆ་ཚང་བ་དང༌། །བར་ཆད་བཟློག་པའི་རྟེན་འབྲེལ་མཐུན་རྫས་དང༌། །གང་དགོས་ཡན་ལག་ཚགས་སུ་ཚུད་པ་དང༌། །ནོར་རྫས་མང་པོའི་སྐྱེད་འབྲེལ་མེད་པའོ། །གསུངས་དུས། ད་རི་ཁྲོད་ལ་བསྡད་ཚར་ནས་མཐུན་རྐྱེན་ཚོགས་དགོས་མ་གཏོགས། མཐུན་རྐྱེན་མེད་ན་ཉམས་རྟོགས་ཀྱི་གདེང་ཐོབ་པ་ཡིན་ན་འགལ་རྐྱེན་ཡོད་ནའང་ཉམས་རྟོགས་ཀྱི་བོགས་འདོན་འགྲོ་རེད། དེ་མིན་ལས་དང་པོ་པ་ཡིན་ན། དཔེར་ན་རྩྭ་སྐམ་པོ་ནང་མེ་མཆེད་པ་ལྟ་བུ་རེད་མཐུན་རྐྱེན་ཡོད་དགོས་རེད། མཐུན་རྐྱེན་གང་འདྲའི་རེད་ཟེར་ན། ད་ལྟ་ཞུས་པ་བཞིན་དུ་བཟའ་བཏུང་འཚོ་བ་ཡིན་ན་ཧ་ཅང་རྒྱས་ཆེ་ནའང་མི་དྲག་དཔོན་དྲག་གི་ཟ་མ་འདོན་གྱི་མ་རེད་དུས་དེ་ལྟ་བུ་མིན་པ་དང༌། ཧ་ཅང་བཟའ་རྒྱུ་མེད་མཁན་རེད་སོང་ན་ལྟོགས་ཏེ་ཐལ་སོང་ན། རྙེད་དཀའ་འཇིག་སླའི་ལུས་པོ་འདི། །ཟས་དང་འཕྲད་པའི་སྐུ་ཁམས་བཟང༌། །ང་ཚོ་འདོད་ཁམས་པ་ལྟ་བུ་འཚོ་བ་ལ་བརྟེན་ཡོད་རེད་དུས། སྤྱིར་མེད་པ་ཡང་མ་ཡིན། དེ་ནས་རི་ཁྲོད་དབེན་པའི་གནས་སུ་སྡོད་པ་དེས་སྨན་རཀ་དང་བསང་ལ་སོགས་པ་རང་གིས་ཡི་དམ་ལྷ་གང་བསྒྲུབ་ན་དེ་ལ་དགོས་པའི་མཆོད་རྫས་ཐམས་ཅད་དང་སྒྲུབ་རྫས་མ་ལུས་པ་ཚོགས་པ་དང༌། དེ་ནས་དེའི་ནང་ནས་ཀྱང་གནད་ཆེ་བ་ཟབ་མོའི་གདམས་ངག་བསྐྱེད་རིམ་རྫོགས་རིམ་ཅི་ཡིན་ན་དེ་ཐམས་ཅད་ཀྱི་དཔེ་ཆ་གེགས་སེལ་བོགས་འདོན་སྒྲོ་འདོགས་ཆོད་དེ་ཡོད་པ་ཚང་བ་དང༌། རྫས་ལས་དགྲ་བཟློག་པ་བྱ་བའི་ཆེད་དུ་མཚོན་ཆ། ནད་བཟློག་པར་བྱ་བའི་ཆེད་དུ་སྨན་དེ་ལ་སོགས་པ་བར་ཆད་བཟློག་པ་དང༌། མི་མ་ཡིན་གྱིས་བར་ཆད་འབྱུང་ན་རྡོ་རྗེ་ཕུར་བུ་སྒོམ་བཟླས་ལ་སོགས་པ་རྟེན་འབྲེལ་མཐུན་རྫས་ཐམས་ཅད་ཚོགས་པ། དེ་ནས་རང་ལ་དགོས་རྫས་ཀྱི་ཡན་ལག་གོས་ཟས་ཐམས་ཅད་མ་ཚང་ནས་བཟུང་སྟེ་ཡང་རི་ཁྲོད་བསྡད་ཚར་དུས་སྒྲུབ་པའི་དམ་བཅའ་ཤོར་འོང་རྒྱུ་རེད་དུས། གང་དགོས་ཡོ་བྱད་ཚགས་སུ་ཚུད་པ། དེ་ནས་ནོར་བུ་ལོན་མང་པོ་གཏང་རྒྱུ་དྲན་རྒྱུ་དང༌། དེ་ནས་སྔོན་སོང་བག་ཆགས་ཀྱི་རྗེས་དཔྱོད་དེ་ཚོང་ཁང་བཟུང་རྒྱུ་ལ་སོགས་པ་ནོར་རྫས་མང་པོ་སྐྱེད་འབྲེལ་ཡོད་ན་འཁོར་བ་འཁྱམས་འགྲོ་རྒྱུ་རེད་དུས་སྐྱེད་འབྲེལ་མེད་པ་དགོས་པ་ཡིན། (5)  །དེ་ནས་གྲོགས་མཆོག་མཐུན་པའི་ཆོས་དྲུག་ནི། །རིགས་རྒྱུད་བཟང་ཞིང་ངང་རྒྱུད་དུལ་བ་དང༌། །དད་དང་བརྩོན་འགྲུས་ཤེས་རབ་ཆེ་བ་དང༌། །ཉམས་ལེན་མཐུན་ཞིང་འགྲོགས་ན་བདེ་བ་དང༌། །ང་རྒྱལ་ཆུང་ཞིང་དབང་པོ་དུལ་བ་དང༌། །དམ་ཚིག་གཙང་ཞིང་དག་སྣང་ཆེ་བ་དང༌། །བརྩེ་གདུང་ཆེ་ཞིང་ཟབ་མོའི་གསང་ཐུབ་བསྟེན། །ཞེས་པའི་སྒོ་ནས་བསྟན་ཏེ། ད་དེའི་རྗེས་སུ་རི་ཁྲོད་དབེན་པར་བསྡད་ནའང་ཆོས་དང་མཐུན་པའི་གྲོགས་ཡོད་ན། ཆོས་མཐུན་གྲོགས་པོ་དགེ་སྦྱོར་གྱི་རྟེན་ཟེར་རེད། གསུམ་བཞི་ཕན་ཆད་ཆགས་སྡང་གི་རྒྱུ་གསུངས། དཔེར་ན་བུད་མེད་ཀྱི་ལག་པ་ལ་རིན་པོ་ཆེའི་གདུ་བུ་གསུམ་བཞི་ཞིག་ཡོད་ན། ཚུར་བཞག་ནས་བཟུང་སྟེ་གདུ་བུ་གཅིག་གིས་གཅིག་སྐད་མང་པོ་ཡོང་གི་རེད། གདུ་བུ་གཅིག་བཞག་བཞག་ན་སྐད་དེ་འོང་གི་མ་རེད། དཔེ་དེ་བཞིན་དུ་རང་ཉིད་གཅིག་པུ་རི་ཁྲོད་ལ་གནས་ཡོད་ན། རྣམ་གཡེང་དང་འདུ་འཛི་ཡོད་ཀྱི་མ་རེད། ཆོས་དང་མཐུན་པའི་གྲོགས་པོ་གཅིག་ཡོད་ན་ཡང་གེགས་སེལ་བོགས་འདོན་དང༌། བླ་མའི་ཞལ་རྒྱུན་འདྲ་འདྲིས་ཡོད་ན་བོགས་འདོན་གྱི་རེད། དེ་མིན་ན་མི་མང་པོ་ཡོད་ཚར་ན། ཁ་མི་དགེའི་བང་མཛོད་ཉེས་ལྟུང་གི་འབྱུང་སྒོ། སྒྲུབ་རྒྱུ་བསྙེན་སྒྲུབ་ཀྱི་བཟླས་བརྗོད་ཐུག་འོང་ཚེ་སྐད་ཆ་ལ་ཡེང་འགྲོ་ཡི་རེད་དུས། ཆོས་དང་མཐུན་པའི་གྲོགས་དེ་ལ་མི་གཞི་ངན་པ་ཡོད་ན་རྐུ་མ། ཁྲམ་པ། ཟོག་པོའི་རིགས་ཡོད་ན། རང་ཡང་དེའི་རྗེས་སུ་གྲོགས་པོ་འགོས་ཡོང་དུས་རིགས་རྒྱུད་བཟང༌། དེ་ནས་གྲོགས་པོ་དེའང་རྒྱུད་ཞི་ཞིང་འདུལ་བ་ཡོད་དགོས་རེད་དེ་མིན། སྡིག་པ་ཅན་དུག་གི་སྡོང་པོ་ལ། །གང་བསྟེན་བསྟེན་པ་ཀུན་འཆི་ནས་གདའ། །དགེ་བ་ཅན་སྨན་གྱི་སྡོང་པོ་ལ། །གང་བསྟེན་བསྟེན་པ་ཀུན་རྒྱལ་ནས་གདའ། །ཟེར་དུས་ངང་རྒྱུད་ཞི་ཞིང་དུལ་བ་ཡོད་ན་རང་རྒྱུད་ཀྱང་རང་ཤུགས་ཀྱིས་གདུལ་འོང་རྒྱུ་རེད། དེ་ནས་དམ་པའི་ཆོས་ལ་བརྩོན་པ་དེ་ལ་དང་འདོད་ཡིད་ཆེས་ཀྱི་དད་པ་ཡོད་དགོས་རེད། དཀར་པོ་ཆོས་རྣམས་ཀྱི་སྒོ་དེ་དད་པ་རེད་དུས་དད་པ་མེད་ན་ཕན་ཐོགས་རྒྱུ་མ་རེད། དེ་ནས་དད་པ་ཡོད་པ་ཙམ་གྱིས་ཕན་གྱི་མ་རེད་ཆོས་གང་ཉམས་སུ་ལེན་པ་དེ་ལ་བརྩོན་འགྲུས་ཡོད་དགོས་རེད། དཔེར་ན་བདག་ཅག་གི་སྟོན་པ་ཡང་བརྩོན་འགྲུས་ཀྱི་ཕ་རོལ་ཕྱིན་སོང་དུས་བསྐལ་པ་གྲངས་མེད་གསུམ་དུ་ཚོགས་བསགས་བཞག་རྒྱུའི་ནང་ནས་འབྲས་བུ་འཁོར་ལོ་བསྒྱུར་བའི་རྒྱལ་པོ་སྟོང་ཕྲག་གཉིས་ཙམ་ཞིག་སྐུའི་སྐྱེ་བ་བཞེས་རྒྱུ་བཞེས་ལོང་མེད་པ་སངས་རྒྱས་སོང་རེད། རྗེ་བཙུན་མི་ལ་རས་པ་ལྟ་བུ་ཡིན་ན་སྐུ་ཚེ་གཅིག་གིས་ཟུང་འཇུག་གི་གོ་འཕང་བརྙེས་འགྲོ་རྒྱུ། དེ་རྣམས་བརྩོན་འགྲུས་ཀྱིས་གྲོགས་རེད་དུས་བརྩོན་འགྲུས་མེད་ཚར་ན་དམ་པའི་ཆོས་ཀྱི་ཡོན་ཏན་གཏན་ནས་འོང་གི་མ་རེད་བརྩོན་འགྲུས་དང༌། བརྩོན་འགྲུས་ཀྱི་སྟེང་དུ་རང་གི་ཉམས་སུ་ལེན་ཡ་དེ་ལ་ཐོས་བསམ་སྒོམ་གསུམ་གྱི་ཤེས་རབ་ཆེན་པོ་ཞིག་མེད་ནས་བཟུང་སྟེ་དེ་ནས་བླུན་པོ་རྨོངས་པ་ཡིན་ན་དེས་ཕན་རྒྱུ་མ་རེད་དུས་ཤེས་རབ་ཆེ་བ་དང༌། དེ་ནས་ཤེས་རབ་ཆེ་བའི་སྟེང་དུ་ཆོས་མཐུན་པའི་གྲོགས་པོ་ཡོད་ནའང་རང་གི་གདམས་ངག་དང་བླ་མ་གཅིག་དགོས་རྒྱུ་རེད། གདམས་ངག་བླ་མ་མི་གཅིག་པ་ཡོད་ན། ཡང་ཉམས་སུ་ལེན་རྒྱུ་གསང་བ་ཐམས་ཅད་དེ་ལ་ཁྲིད་ལོ་རྒྱུ་མ་རེད་དུས་ཉམས་ལེན་དང་མཐུན། ཆོས་མཐུན་གྱི་གྲོགས་པོ་དེ་དག་དང་ཡུན་རིང་པོ་འགྲོག་ན་བདེ་བ་དང༌། དེ་ལྟ་བུའི་གྲོགས་པོ་དེ་ལ་ང་རྒྱལ་ཡོད་ཉན་མ་རེད། ང་རྒྱལ་ཡོད་པའི་གང་ཟག་དེ་ལ་ཐམས་ཅད་ཀྱིས་མ་དགའ་བ་ལྟ་ཡི་རེད། ང་རྒྱལ་ཆུང་ཞིང་དབང་པོ་ཞི་ཞིང་དུལ་བ། རྣམ་གཡེང་འདུ་འཛི་ལ་དགའ་མཁན་འདྲ། རྩེད་མོ་སྒྲིག་ལམ་མང་པོ་གཞིག་དགོས་མཁན་ཡིན་ན་རང་ལ་དེ་སྐྱོན་འགོས་འོང་དུས་དབང་པོ་དུལ་བ་དང༌། ལྷག་པར་དུ་ཆོས་བརྒྱུད་དམ་ཚིག་གཙང་མ་ཞིག་མེད་ནས་བཟུང་སྟེ། དཔེར་ན་སྦལ་པ་ཞིག་གི་གཟུགས་པོ་ལ་རྨ་རེད་སོང་ན་རྒྱ་མཚོ་ནང་གི་སྦལ་པ་ཐམས་ཅད་ལ་འགོ་འགྲོ་རྒྱུ་རེད། དཔེ་དེ་ལྟ་བུ་དམ་ཚིག་མི་གཙང་བ་གཅིག་ཡོད་ན་དེ་རང་ཤུགས་ཀྱིས་ཐམས་ཅད་དམ་ཚིག་ཉམས་འགྲོ་དུས། འོ་མ་རུལ་བ་ཐིགས་པ་གཅིག་འོ་མ་ཟངས་ཁ་གང་རུལ་འགྲོ་ཡི་རེད། དཔེ་དེ་ལྟ་བུ་དམ་ཚིག་གཙང་བ་དང༌། དམ་ཚིག་ཆོས་དང་བླ་མ་ཐམས་ཅད་དག་སྣང་ཆེན་པོ་དགོས་མ་གཏོགས་པས། སངས་རྒྱས་ནམ་མཁའ་ལ་འཕུར་ཀྱང་དད་པ་མེད་རེད་སོང་ན་ཕན་ཐོགས་མེད་པས། དག་སྣང་ཆེ་བ་དང༌། བླ་མ་དང་ཆོས་གྲོགས་གཅིག་པ་དེ་དང་བླ་མ་དང་དཀྱིལ་འཁོར་གཅིག་ལ་བསྟེན་ཚར་རེད་དུས་ཕ་མ་གཅིག་གི་བུ་བརྒྱུད་ལྟ་བུ་དང་རྡོ་རྗེ་མཆེད་རེད་ཚར་ནས་བཟུང༌། འདི་ནས་སངས་རྒྱས་གོ་འཕང་མ་ཐོབ་བར་དུ་མར་མེ་དང་འོད་ནང་བཞིན་འགྲོགས་དགོས་རེད། དེ་ལྟ་བུ་བརྩེ་གདུང་ཆེ་བ་དང༌། དེ་ནས་ལྟ་སྒོམ་སྤྱོད་གསུམ་ཟབ་མོ་གསང་བ་ཡིན་ན་འདྲ། རང་ལ་ཉམས་དང་རྟོགས་པ་ཡིན་ན་འདྲ། དེ་ཐམས་ཅད་གསང་ཐུབ་དགོས་རྒྱུ་རེད༌། དེ་མིན་ད་ལྟ་དངོས་གྲུབ་ཀྱི་བརྟན་པ་མ་ཐོབ་གོང་ཐམས་ཅད་ཁྱབ་བརྡལ་བྱས་ན། རང་གཞན་ལ་བར་ཆད་དང་གེགས་འོང་རྒྱུ་རེད་དུས་དེ་གསང་ཐུབ་པ་བསྟེན་པར་བྱའོ། (6)  །ཉམས་ལེན་མཐར་ཐུག་དམ་པའི་ཆོས་དྲུག་ནི། །རྒྱབ་བརྟེན་ལུང་སྤྱོད་གཏན་ཚིག་གཏན་ལ་ཕབ། །མན་ངག་གནད་བསྣུན་ས་ལམ་རིམ་པ་རྫོགས། །མཐོ་དམན་ཀུན་འདྲེན་མཐའ་འཛིན་བྲལ་བའོ། །དེ་ནས་ཉམས་སུ་ལེན་པར་བྱེད་པའི་གང་ཟག་དེ་ཆོས་དེ་མཐར་ཕྱིན་དགོས་རེད། མཐར་ཕྱིན་པའི་ཆོས་ལ་གདམས་ངག་རྣམ་པ་དྲུག་ཚང་དགོས་གསུངས། དྲུག་པོ་དེ་གང་རེད་ཟེར་ན། རང་གི་གདམས་ངག་དེ་སངས་རྒྱས་ཀྱི་བཀའ་དང་མི་འགལ་བ། མཁས་པའི་གཏན་ཚིགས་དང་མི་འགལ་བ་ལུང་ཐམས་ཅད་ཤེས་དགོས་རྒྱུ་རེད། དེ་ནས་ཁྱད་པར་དུ་རིགས་པས་བསྒྲུབ་ན་རིགས་པས་བསྒྲུབ་ཆོག་པའི་གྲུབ་ཐོབ་གོང་མའི་ཉམས་མྱོང་མན་ངག་ཚིག་གི་སྒོ་ནས་བསྟན་འོང་དུས། གཏན་ཚིགས་ཀྱི་སྒོ་ནས་གཏན་ལ་ཕབ་པ་དང༌། ཚིག་གསུམ་གནད་དུ་བརྡེག་པ་ཟེར་བ་ལྟ་བུ་མན་ངག་གིས་གནད་དུ་བསྣུན་འོང་ནས་བཟུང་སྟེ། དཔེར་ན་ཕག་པའི་སྣ་ལ་རྒྱུག་པ་ཞིག་གཞུ་བཞག་ན་ལམ་སང་ཁོ་ཁ་ཕར་བསྐོར་འགྲོ་རེད་ཚུར་འོང་མ་རེད། དཔེ་དེ་བཞིན་དུ་ཆགས་སྡང་རྨོངས་གསུམ་གྱི་རྟོག་པ་ཞིག་སྐྱེ་འོང་ན། དེ་ལ་གདམས་ངག་གནད་དུ་བསྣུན་འོང་དུས་ཤིང་སྐམ་ལ་མེ་མཆེད་པ་ལྟ་བུ་ཅན་ཞིག་མ་རེད་ནས་བཟུང་ཕན་རྒྱུ་མ་རེད་དུས། མན་ངག་གནད་དུ་བསྣུན། མན་ངག་གནད་དུ་བསྣུན་པ་དེ་ལ་བརྟེན་ཏེ་རང་གི་རྒྱུད་ལའང་བླ་མས་གསུངས་པའི་གདམས་ངག་དེ་ཉམས་ལེན་བྱེད་དུས། དང་པོ་གོ་བ། དེ་ནས་མྱོང་བ། དེ་ནས་རྟོགས་པའི་སྒོ་ནས་ཡེ་ཤེས་རིམ་བཞིན་དུ་སྐྱེས་ཏེ་གདམས་ངག་ལ་ངེས་ཤེས་སྐྱེ་བཞིན་སྐྱེ་བཞིན་རང་ལ་སྙིང་རུས་ཇེ་ཆེར། བརྩོན་འགྲུས་ཇེ་ཆེར་འགྲོ་རྒྱུ་རེད་དུས་ས་ལམ་རིམ་པ་རྫོགས་པ། རང་གི་རྒྱུད་རྣམ་པར་གྲོལ་ཚར་ནས་བཟུང་སྟེ་མཐོན་པོའི་གང་ཟག་ཡིན་ན་འདྲ། དམའ་མོའི་གང་ཟག་ཡིན་ན་འདྲ། དེ་ཐམས་ཅད་ཐར་པའི་ལམ་ལ་འདྲེན་ཐུབ་བྱེད་ཀྱི་གཞན་ཕན་བསམ་པ་བཟང་པོ་དགོས། དེ་མིན་རང་དོན་ཁོ་ན་ལ་དམིགས་བསྡད་ན་ཡང་བྱང་ཆུབ་སེམས་དཔའི་ལམ་ལ་སླེབ་རྒྱུ་མ་རེད་དུས་ཀུན་འདྲེན་པ་དང༌། གཟུང་འཛིན་བྲལ་བའོ། །དེ་ནས་མཐར་ཐུག་རྟོགས་པ་མངོན་དུ་གྱུར་བའི་ཚེ་ན་རེ་དོགས་ཐམས་ཅད་བྲལ་བའོ། (7)  །སྒྲུབ་པ་བསྲན་ཚུགས་མཐར་ཕྱིན་ཆོས་དྲུག་ནི། །གསོད་ཀྱང་དམ་པའི་ཆོས་ལས་བློ་མི་ལྡོག །ན་ཡང་ལོག་པར་ལྟ་བ་མི་སྐྱེ་ཞིང༌། །དམ་བཅའ་ངོ་སྲུང་བར་ཆོད་ཀྱིས་མི་ཤིགས། །མཉམ་གཞག་མྱོང་བ་རྗེས་ཐོབ་བསྲེ་ནུས་ཤིང༌། །མ་གྲུབ་བར་དུ་བརྩོན་པ་འདོར་མི་བྱེད། །སྤང་གཉེན་ཐུག་ཕྲད་རོ་སྙོམས་ནུས་པའོ། །དེ་ནས་ཉམས་ལེན་བྱེད་འོང་དུས་འགྲུལ་པ་ཞིག་ཡུལ་གཞན་དུ་འགྲོ་སྟེ་ཕྱིན་པ་དཔེར་ན་ཐག་རིང་པོ་སོང་ན་དཀའ་ཚེགས་མང་པོ་འོང་གི་རེད། འོང་ནའང་བཟོད་བསྲན་ཆེ་ན་གང་དུ་འདོད་པའི་གནས་དེ་ལ་ཕྱིན་འགྲོ་རེད། དཔེ་དེ་བཞིན་དུ་དམ་པའི་ཆོས་ལ་ཐོས་བསམ་སྒོམ་གསུམ་གང་བྱས་ན། དེ་ནས་ན་ཚ་གདོན་བགེགས་བར་ཆད་ཅི་འབྱུང་ན་དེས་དབང་དུ་མི་གཏོང་བ་མཐར་ཕྱིན་པ་དགོས་རྒྱུ་རེད། མཐར་ཕྱིན་པའི་ཆོས་དྲུག་དེ་གང་རེད་ཟེར་ན། རང་གི་བླ་མ་དང་གདམས་ངག་དེ་དེ་ལྟ་བུ་དང༌། བློས་མ་བཏང་ན་ཁྱོད་གསོད་ཀྱི་ཡིན། བློས་གཏང་ན་གསོད་ཀྱི་མེད་ཟེར། གསད་རྒྱུ་རག་ལས་རྣམ་རྟོག་མེད་པ་ཅན་ཞིག །གསོད་ཀྱང་དམ་པའི་ཆོས་ལས་བློ་མི་ལྡོག་པ་དེ་ལྟ་བུ་དང༌། ཡུན་རིང་པོ་ལ་གདམས་ངག་ཉམས་སུ་ལོངས། བླ་མས་ཞལ་ནས་་་་ཞི་རྒྱས་དབང་དྲག་གི་མཛད་པ་ཅི་མཛད་ནའང་རྗེ་བཙུན་མི་ལས་ལྷོ་བྲག་མར་པ་ལ་སྐྱོན་མི་ལྟ་བ་ལྟ་བུ་ལོག་ལྟ་མི་སྐྱེ་བ་ཞིག་དགོས་ཀྱི་རེད། དེ་ཡིན་དུས་དྲན་རྒྱུ་མང་པོ་ལོག་པར་ལྟ་བ་མི་སྐྱེ་བ། དེ་ནས་རང་གིས་ཆོས་འདི་ལྟ་བུ་བསྒྲུབ་ཟེར་དམ་བཅའ་བྱས་ཚར་ནས་བཟུང༌། དེ་ནས་དམ་བཅའ་དེ་ལུས་དང་སྲོག་ལ་འབབ་ནའང་མི་གཏོང་ཟེར་བ་མ་གཏོགས། ཡང་ཡོན་བདག་ངོ་ཆེན་པོ་ལ་སོགས་པ་སྒོ་དྲུང་དུ་འོང་དུས་ནང་ལ་འབོད་བཞག་ན་དམ་བཅའ་ཤོར་འགྲོ་རེད་དུས་བར་ཆད་མང་པོ་རེད་འགྲོ་དུས་བར་ཆད་ཀྱིས་མི་ཚུགས་པ། མཉམ་བཞག་གི་ཉམས་ལེན་རྗེས་ཐོབ་ལ་བསྲེ་དགོས། དེ་མིན་མཉམ་བཞག་སྐབས་སུ་ཉམས་མྱོང་ཏོག་ཙམ་ཡོད་ན་ཡང་རྗེས་ཐོབ་སྐབས་རྣམ་གཡེང་རེད་སོང་ན། མཉམ་བཞག་དེ་ཕ་བརླག་འགྲོ་རྒྱུ་རེད་མ་གཏོགས་བསྲེ་རྒྱུ་མ་རེད། རྗེས་ཐོབ་ཀྱི་ཉམས་མྱོང་དེ་རྗེས་ཐོབ་ཐ་མལ་དུ་མ་བཞུགས་པ་ཞིག་བྱས་ན་མཉམ་བཞག་གི་ཏིང་ངེ་འཛིན་རྒྱུད་ལ་སྐྱེ་འོང་ནས་བཟུང་སྟེ། བོགས་འཐོན་འོང་རྒྱུ་རེད་མ་གཏོགས། མཉམ་བཞག་གི་ཉམས་མྱོང་རྗེས་ཐོབ་ལ་བསྲེས་མ་ནུས་ན་ཚེ་འདི་དང་ཕྱི་མ་ཉམས་ལེན་གཅིག་ཀྱང་བསྲེ་ནུས་ཀྱི་མ་རེད། མཉམ་བཞག་ཉམས་མྱོང་རྗེས་ཐོབ་ལ་བསྲེས་ཚུགས་མཉམ་པར་བཞག་ཚར་ནས་རྗེས་ཐོབ་གཅིག་ཀྱང་གོ་མ་ཆོད་པ་ཞིག་ཡིན་རྒྱུ་མ་རེད། རྗེས་ཐོབ་སྐབས་ལ་མཉམ་བཞག་གི་ཉམས་མྱོང་མ་འདྲ་ཞིག་ཡོད་ན། དཔེར་ན་འདི་རིང་གི་མཉམ་བཞག་གི་ཉམས་མྱོང་དེ་ད་ལྟ་རྗེས་ཐོབ་སྐབས་ལ་མཉམ་བཞག་གི་ཉམས་མྱོང་ཡེངས་མ་ཤོར་བ་འཁྲུལ་མ་ཤོར་བ་ཞིག་བྱས་ན། དོ་དགོང་ཐུན་བསྡམ་འོང་ནས་བཟུང་སྟེ་མཉམ་བཞག་ཉམས་མྱོང་བོགས་ཐོན་བསྡད་ཡོད་རྒྱུ་རེད་དེ་ལྟ་བུ་བསྲེས་ནུས་པ་དང༌། ལྷག་པའི་ལྷ་ཞིག་བསྒྲུབ་ནའང་དེ་ལྷག་པའི་ལྷ་དེ་མངོན་སུམ་གྱིས་མ་བསྒྲུབས་ཀྱི་བར་དུ་བློས་མི་གཏོང་བསམ་སྟེ་ལྷ་དང་སྔགས་ཏིང་ངེ་འཛིན་རྩེ་གཅིག་ཏུ་བརྩོན་དགོས་མ་གཏོགས། ཡང་ཞག་མ་ཁ་ཤས་རེ་བསྒྲུབས་་རྟགས་མིན་འདུག་བསམ་སྟེ་ཕ་གཡུག །ཡང་གསར་པ་ཞིག་སྒྲུབ་དེ་འདྲ་བྱས་ན། ཕན་རྒྱུ་མ་རེད་དུས་མ་བསྒྲུབས་བར་དུ་བརྩོན་པ་སྙིང་ནས་དོར་བར་མི་བྱེད་པ་དང༌། སྤང་བྱ་ཉོན་མོངས་པ་གང་འབྱུང་ནའང་དེ་ལ་གཉེན་པོ་དེ་མ་ཐག་ཏུ་བྱེད་དགོས་སོ། །དཔེར་ན་ནད་རླུང་མཁྲིས་བད་ཀན་གང་ན་འོང་ན་དེ་སྨན་དེ་མ་ཐག་ཏུ་མེད་ནས་བཟུང་སྟེ་ནད་དེས་འཆི་འགྲོ་རྒྱུ་རེད། དཔེ་དེ་བཞིན་དུ་ཉོན་མོངས་གང་སྐྱེ་ནའང་གཉེན་པོ་དེ་མ་ཐག་ཏུ་སླེབ་པ་བྱས་ན། སྤང་བྱ་དེ་གཉེན་པོས་འདེད་འོང་དུས་སྤང་བྱ་སྤོང་འགྲོ་དུས་བཟུང་སྟེ། དེ་ཡང་ནས་ཡང་དུ་བྱས་ན་སྤང་བྱ་གཅིག་ཉིད་གཉེན་པོས་ཐུབ་སོང་ན་མི་སྐྱེའི་གདེང་ཡོད་དུས་ཡང་ནས་ཡང་དུ་བསྟེན་ཐུབ་རྒྱུ་རེད། ཆོས་པ་ཟེར་མཁན་འདི་སྐྱིད་སྡུག་ཐམས་ཅད་རོ་སྙོམས་དགོས་རེད། དེ་མིན་སྐྱིད་པོ་ཁོ་ནའི་སྒོ་ནས་ཆོས་བསྒྲུབ་རྒྱུ་དཀའ་རྒྱུ་རེད། ཆོས་པ་དེ་དང་པོ་སྡུག་གིས་འགོ་བཟུང་ལྟོ་གོས་དཀའ་སྤྱད་ངལ་དུབ་ཉམས་རྟོགས་སྐྱེ་དཀའ་བ་མང་པོ་འོང༌། དེ་ནས་སྐྱིད་ཀྱིས་མཐའ་འབུད་དེ་ཉམས་ལེན་མཐའ་འཁྱོལ་རོ་སྙོམས་ནུས་པའོ། (8)  །དེ་ནས་བསམ་པར་བྱེད་པའི་ཆོས་དྲུག་ནི། །ལེ་ལན་ཐམས་ཅད་རང་ལས་བྱུང་བ་དང༌། །སྡུག་བསྔལ་ཐམས་ཅད་སྔོན་གྱི་ལས་ལས་བྱུང༌། །སྔོན་ལས་དེ་ཡང་འཕྲལ་གྱི་རྐྱེན་ལས་བྱུང༌། །རྐྱེན་ངན་རང་གི་ཀུན་རྟོག་གཡོ་ལས་བྱུང༌། །དེ་ཡང་འཁྲུལ་པའི་ཡུལ་ཕྱིར་འབྲེངས་ལས་བྱུང༌། །དེ་ཡིས་ཐར་ལམ་སྒྲིབ་པ་བསམ་པའོ། །དེ་ནས་ཉམས་ལེན་ཡུན་རིང་པོ་ཞིག་བྱས་ན་བསམ་རྒྱུ་ཆོས་དྲུག་ཡོད་དགོས། ཆོས་དྲུག་གང་རེད་ཟེར་ན། མི་འདོད་པ་ཞིག་འབྱུང་ན་དེ་ཐམས་ཅད་རང་ཚུར་སྐྱོན་ལ་བསྐྱལ་དགོས་སོ། །ཅི་ཁང་པ་ཡིས་མི་འཕྲོད་ཟེར་མཁན་དང༌། ས་གཞི་མི་འཕྲོད་ཟེར་མཁན་དང༌། ལྟོ་ཡིས་མི་འཕྲོད་ཟེར་ཆོས་བློས་བཏང་བཞག་ན་ཕན་ཐོགས་ཡོད་རྒྱུ་མ་རེད་དུས། ན་ཚ་སྡུག་བསྔལ་འབྱུང་ན་རང་གི་སྐྱེ་བ་སྔོན་མའི་ལས་རེད་བསམ། ཉམས་དང་རྟོགས་པ་མ་སྐྱེས་ནའང་རང་གི་སྒྲིབ་པ་རེད་བསམ། གཞན་ཕན་གྱི་བསམ་པ་བཟང་པོ་རྒྱུད་ལ་སྐྱེས་མ་ཐུབ་ནའང་རང་འདོད་ཡིད་བྱེད་ཀྱི་བློ་ངན་འདིས་ཕུང་སོང་རེད་བསམ་སྐྱོན་ཐམས་ཅད་རང་གི་ཐོག་ཏུ་བསྐྱལ་དགོས་པ་དང་ནི། རང་ལ་ན་ཚ། གཏམ་ངན། མི་ཁ་ཕུང་ཆོས་ལ་སོགས་པ་སྡུག་བསྔལ་ཅི་འབྱུང་ནའང་དེ་ཐམས་ཅད། ང་ཆོས་སྒྲུབ་དཀོན་མཆོག་ལ་བློ་གཏད་པ་ཞིག་དེ་འདྲ་འོང་མི་འོས་མི་རུང་བསམ་རྒྱུ་ཡོད་ཀྱི་མ་རེད། སྐྱེ་བ་སྔ་མ་སེམས་ཅན་གཞན་ལ་གནོད་པ་བྱས་པའི་ལས་ངན་མང་པོ་བསགས་བཞག་རྒྱུ་དེའི་འབྲས་བུ་རང་ལ་སྨིན་འོང་རྒྱུ་རེད། རང་གི་སྔོན་གྱི་ལས་ལས་བྱུང་བ་རེད། སེམས་ཅན་འདི་ལྟ་བུ་སྡུག་བསྔལ་མྱོང་བ་ཐམས་ཅད་ན་ནའང་རང་ན་རྒྱུའི་སྡུག་བསྔལ་འདིས་སེམས་ཅན་ཐམས་ཅད་ཀྱི་ན་གོ་ཆོད་པ། དེ་ནས་ཆོས་ལ་རྐྱེན་ངན་བར་ཆད་འབྱུང་ནའང་སེམས་ཅན་ཆོས་ལ་བར་ཆད་བྱུང་བ་དེ་ཐམས་ཅད་རང་གི་བར་ཆད་འོང་བ་འདིས་གོ་ཆོད་པ་ཤོག་བསམ་སྔོན་ལས་ཀྱི་བཤགས་པ། སྔོན་གྱི་ལས་དེ་འང་དཔེར་ན་ད་ལྟ་རང་ལ་ཟག་བཅས་ཀྱི་ཕུང་པོ་དེ་དང་གཅིག །སྐྱེ་བ་སྔ་མ་ལས་ངན་གཉིས་བསགས་བཞག་རྒྱུ། དཔེར་ན་མེ་དང་གཅིག །ཤིང་སྐམ་པོ་གཉིས་སྡོམ་འོང་ན་མེ་བསྲེག་བཞག་ན་མེ་མཆེད་འོང་རྒྱུ་རེད། འཕྲལ་གྱི་རྐྱེན་ལས་འབྱུང་འོང་རྒྱུ་རེད། འཕྲལ་གྱི་རྐྱེན་བཟང་པོ་ཟས་གོས་ནོར་ལོངས་སྤྱོད་ལ་སོགས་པ་བདེ་སྐྱིད་ཡན་ཆད། རྐྱེན་ངན་པའི་སྒོ་ནས་མི་ཁ་གཏམ་ངན་སོགས་དེ་ཐམས་ཅད་བཟང་རྐྱེན་ངན་རྐྱེན་གཉིས་ཀ་ལམ་དུ་འཁྱེར་ཐུབ་སོང་ན་དཔེར་ན་ཤིང་ནགས་ཆེན་པོ་ཞིག་ལ་མེ་འབར་སོང་ན་རླུང་ཆེན་པོ་ཞིག་ཡོང་ན་མེ་ཡར་འབར་གྱི་རེད་མ་གཏོགས་རླུང་མརགསོད་ཀྱི་མ་རེད། དཔེ་དེ་བཞིན་དུ་བཟུང་སྟེ་བཟང་པོའི་རྐྱེན་དུ་རྒྱུ་ནོར་ལོངས་སྤྱོད་འབྱུང་ནའང་དེ་ལ་ཞེན་ཆགས་མེད་པ་བྱས། ཕུད་ཐམས་ཅད་བླ་མ་དཀོན་མཆོག་ལ་མཆོད་དེ་འདྲ་བྱེད་རྒྱུ་མ་གཏོགས། དེ་ཡིན་པ་ལྟ་བུ་བཟང་པོའི་རྐྱེན་ཐོབ་གོ་ས་མཐོན་པོ། སྙན་པ་གྲགས་པ་ཆེན་པོ་དེ་འདྲ་འབྱུང་ན་དེ་ལ་ང་རྒྱལ་དང་རློམ་སེམས་བྱས་ན་དེ་རྐྱེན་གྱིས་བར་ཆད་མང་པོ་རེད་འགྲོ་རེད། ངན་པའི་རྐྱེན་ན་ཚ་གདོན་བགེགས་མི་འདོད་པ་འབྱུང་ན། རང་ད་ལྟ་རྐྱེན་ལས་བྱུང་བ་རེད་དུས། དེ་ཐམས་ཅད་ཀྱི་ལས་ངན་སྡིག་སྒྲིབ་ཐམས་ཅད་དག་པར་ཤོག་ཅིག་བསམ་བཟང་རྐྱེན་ངན་རྐྱེན་གཉིས་ཀ་ལམ་དུ་འཁྱེར་དགོས་ཀྱི་རེད། དེའི་ནང་ནས་ཆོས་པ་ཏོག་ཙམ་གདེང་ཐོབ་ཡོད་ན་ངན་རྐྱེན་ལམ་དུ་འཁྱེར་ནུས་ཀྱི་རེད། བཟང་པོ་འདོད་ཡོན་གྱི་གཡེང་བ་དང༌། ཁ་ཟས་ལྟོ་གོས་ཀྱི་ཆགས་པ་ལམ་དུ་འཁྱེར་དཀའ་བ་ཡོད་དུས་ཞེན་ཆགས་མེད་པ་ཞིག་ཡོད་ན། དེ་རེད་དུས་རྐྱེན་ལས་བྱུང་བ་དང༌། རྐྱེན་ངན་པ་དེའང་ཅི་རེད་ཟེར་ན། རང་འཁྲུལ་པའི་རྣམ་རྟོག་མང་པོ་ཡོད་པ་འདིས་འོང་གི་རེད་དུས། འཁྲུལ་པའི་རྣམ་རྟོག་མེད་ཚར་ན་གཏན་ནས་བར་ཆད་འོང་རྒྱུ་ཡོད་རྒྱུ་མ་རེད། རང་ཉོན་མོངས་འདོད་ཆགས་ག་ཚོད་ཞིག་ཡོད་ན་ཕྱི་རོལ་མོ་འདྲེའི་གནོད་པ་དེ་ཚད་ཆེ་ཡི་རེད། ཞེ་སྡང་ག་ཚོད་ཆེ་ན་རྒྱལ་འགོང་གི་གནོད་པ་དེ་ཚད་ཆེ་ཡི་རེད། ཕྲག་དོག་ག་ཚོད་ཆེ་ན་སྡེ་བརྒྱད་ཀྱི་གནོད་པ་དེ་ཚད་ཆེ་ཡི་རེད་དུས་དེ་གནོད་པ་ཐམས་ཅད་རང་གི་སེམས་ལས་འབྱུང་བ་ཤེས། སེམས་འདི་ཡང་ནས་ཡང་དུ་དུལ་ཐུབ་ན་ལྷ་འདྲེ་གཞན་དག་གིས་གཏན་ནས་གནོད་པ་ཡོད་རྒྱུ་མ་རེད་དུས་གཡོ་བ་ལས་བྱུང༌། དེ་ཀུན་རྟོག་འཁྲུལ་པའི་གཡོ་བ་དེའང་ཅི་རེད་ཟེར་ན། འཁྲུལ་པའི་བྱ་བ་འཇིག་རྟེན་འཁོར་བའི་བྱ་བ་བདེན་པ་མེད་པ། སྒྱུ་མ་དང་རྨི་ལམ་ལྟ་བུ་འདི་བདེན་པ་ཡིན། རྨི་ལམ་མིན་བསམ། ད་ལྟ་ཤི་ནད་ཕོག་ཡོད་ནའང་ད་རུང་ཡུན་རིང་པོ་བསྡད་རྒྱུའི་སྣང་བ་ཤར་བསྡད་རྒྱུ་དེ་འཆི་བ་མི་རྟག་པ་དེ་རྒྱུད་ལ་མ་སྐྱེས་པའི་སྐྱོན་རེད། དེ་དམ་པའི་ཆོས་ག་ཚོད་ཐོས་ནའང་ཁམས་གསུམ་འཁོར་བའི་བདེ་སྐྱིད་ལ་སེམས་ཆགས་ཏེ། ངེས་འབྱུང་གི་བསམ་པ་གཏན་ནས་མ་སྐྱེས་པའི་རྟགས་རེད་དུས། དེ་ཐམས་ཅད་ཡུལ་གྱི་ཕྱིར་འབྲེངས་ངེས་དེའི་སྐྱོན་ཐམས་ཅད་སླར་མ་ཐུབ་ན། དེས་ཐར་པ་བྱང་ཆུབ་ལམ་ལ་སྒྲིབ་པ་ཡིན། སྒྲིབ་པ་དེ་ཐམས་ཅད་ཆེ་ཐུབ་ཆུང་ཐུབ་སྒོ་ནས་བྱས་ནས་བཟུང་སྟེ་དེ་རིམ་པ་བཞིན་དུ་དག་འགྲོ་ཡི་རེད། (9)  ཉེས་ཀུན་རང་གིས་བྱས་པའི་ཆོས་དྲུག་ནི། །སྐྱེ་ཤིའི་སྡུག་བསྔལ་རང་ལས་བྱུང་བས་ཏེ། །བཙལ་གྱིས་མ་རྙེད་འཚོལ་བའི་སྡུག་བསྔལ་དང༌། །འཚོ་སྐྱོང་སྡུག་བསྔལ་རང་གི་ཆེད་ཀར་བྱས། །དགྲ་གཉེན་གཉིས་ལ་ཆགས་སྡང་འཛིན་པ་ཡིས། །དགྲ་ཕྲད་གཉེན་བྲལ་སྡུག་བསྔལ་རང་གིས་བྱས། །ངན་སོང་གསུམ་གྱི་སྡུག་བསྔལ་ཆེན་པོ་ཡང༌། །གཞན་མིན་རང་གི་ལས་ཀྱིས་བྱས་པའོ། །གསུངས་པ་དེ། ད་ཉེས་པ་ཁམས་གསུམ་འཁོར་བའི་གནས་འདི་ལ་ཉེས་པ་གང་ཡོད་པ་དེ་རང་གིས་ཕར་བྱས། རང་གིས་རང་ཚུར་བརླགས། རང་འཁྲུལ་སོང་བ་དཔེར་ན་མི་སྨྱོན་པ་ཞིག་ཡོད་ན་སྨྱོན་པ་དེ་དགུན་ཁ་ཆུ་འཁྱག་པོའི་ནང་དུ་འགྲོ། དབྱར་ཁ་ཚ་བའི་ནང་དུ་འཇུག །རང་གི་གཟུགས་པོ་ལ་སྡུག་བསྔལ་འོང་བ་ཤེས་ཀྱི་མ་རེད། དཔེ་དེ་བཞིན་དུ་འཕགས་པ་ཞིག་གིས་གཟིགས་ན་ང་ཚོ་སོ་སོ་སྐྱེ་བོ་ཐམས་ཅད་རང་གིས་རང་བརླགས་བསྡད་རེད། རང་གིས་རང་རླག་བྱེད་ཀྱི་ཆོས་ཤེས་དགོས། འདི་གང་རེད་ཟེར་ན། ད་ལྟ་ཁམས་གསུམ་འཁོར་བ་སྡུག་བསྔལ་ཆེ་ཤོས་འདི་སྐྱེ་བ་དང་འཆི་བ་བར་དོ་གསུམ་གྱི་སྡུག་བསྔལ་འདི་རེད། སྐྱེ་འཆི་བར་དོ་སྡུག་བསྔལ་དེའང༌། ཤི་བའི་སྡུག་བསྔལ་ཟེར་འགོ་དཔོན་པོ་ཆེན་པོ་ཁྲིམས་གཏང་རྒྱུ་འདྲ་གང་ཡང་ཡོད་མ་རེད། རང་གི་ཟག་བཅས་ཀྱི་ལུས་འདི་ཁམས་གསུམ་འཁོར་བ་ལ་བྱིང་འོང་དུས་དེ་ནས་སྐྱེ་ཤིའི་སྡུག་བསྔལ་མྱོང་འོང་རྒྱུ་རེད། སྐྱེ་བ་དང་འཆི་བའི་སྡུག་བསྔལ་ཐམས་ཅད་རང་ཁམས་གསུམ་འཁོར་བ་ལ་འཁྲུལ་བ་འདི་ལས་བྱུང་བ་ཡིན་ཟེར། དེ་ནས་འཁྲུལ་པའི་ངོ་བོ་དེ་ཡང་ནས་ཡང་དུ་བསམ་བཞག་ན། འཁྲུལ་པ་ཟེར་མཁན་དེ་སྐྱེ་བ་འཆི་བ་བར་དོའི་སྡུག་བསྔལ་ཐམས་ཅད་འཁྲུལ་པའི་རྣམ་རྟོག་ལས་བྱུང༌། རྣམ་རྟོག་དེ་ཕར་དཔྱད་བཞག་ན་རྣམ་རྟོག་དེ་ཉིད་ཐོག་མར་སྐྱེ་བ་མེད། བར་དུ་གནས་པ་མེད། མཐར་འགག་པ་མེད་པ་ཞིག་རེད་སོང་དུས། དེ་མ་རེད་པ་ཉོན་མོངས་དུག་ལྔ་འདི་འདྲེས་སོང་བའི་རྣམ་རྟོག་རྒྱུན་ཆད་མེད་པ་རང་ལ་བྱུང་བསྡད་དུས་རང་ལའང་སྡུག་བསྔལ་རྒྱུན་ཆད་མེད་པ་ཞིག་དུས་རྟག་པར་འོང་བསྡད་རྒྱུ་དེ་རེད། ལོངས་སྤྱོད་ག་ཚོད་ཆེ་ནའང་ཆོག་ཤེས་གཏན་ནས་ཡོད་རྒྱུ་མ་རེད། འཁོར་ལོ་བསྒྱུར་བའི་རྒྱལ་པོ་ཞིག་ལ་སྐྱེས་སོང་ན། ད་རུང་དེ་ལས་མང་ཙམ་དེ་ལས་ལྷག་ཙམ་བསམ་རྒྱུ་རེད། ནོར་དང་ལོངས་སྤྱོད་འདི་དང་པོ་གསོག་མི་ཐུབ་པའི་སྡུག་བསྔལ། བར་དུ་སྲུང་མི་ཐུབ་པའི་སྡུག་བསྔལ། ཐ་མ་གཞན་གྱིས་བརླག་འགྲོ་བའི་སྡུག་བསྔལ། གང་ལ་དབང་ཡོད་དེ་ལ་སྡིག་པ་ཡོད། །གང་ལ་ནོར་ཡོད་དེ་ལ་སྡུག་བསྔལ་ཡོད། །ཟེར་མཁན་འདི་ཀུན་བཟང་བླ་མའི་ཞལ་ལུང་ལ་སོགས་པ་ནས། རྒྱུ་རྟ་ཞིག་ཡོད་ན་སྡུག་བསྔལ་རྟ་ཙམ། རྒྱུ་བྱ་ཞིག་ཡོད་ན་སྡུག་བསྔལ་བྱ་གཅིག་གསུངས་རྒྱུ་འདི་རེད། འདི་སྡུག་བསྔལ་ཐམས་ཅད་རང་གིས་བསྒྲུབས་བསྡད་རེད་མ་གཏོགས། རྟ་དེ་ཕ་བློས་བཏང་བཞག་ན་སྡུག་བསྔལ་འདི་གཏན་ནས་ཡོད་རྒྱུ་མ་རེད། ད་ལྟ་རང་གི་ལུས་ངག་ཡིད་གསུམ་དུ་བདེ་སྐྱིད་ལ་གནོད་པ་བྱས་པ་དེ་དགྲ་བོ་ཡིན་པ། དེ་ལ་ཞེ་སྡང་སྐྱེ། དགྲ་དེ་ལ་གནོད་པ་ག་ཚོད་ཐུབ་ཐུབ་བྱས་ན། ད་ལྟ་ལས་ངན་མང་པོ་ཞིག་བསགས་བསྡད་དུས། སྐྱེ་བ་ཕྱི་མ་དམྱལ་བའི་སྡུག་བསྔལ་མྱོང་རྒྱུ་རེད་མ་གཏོགས་གཏན་ནས་ཡོད་རྒྱུ་མ་རེད། ཕ་མ་དང་སྤུན་མཆེད་ལ་སོགས་པ་གཉེན་ཐམས་ཅད་ལའང་རང་གིས་ཕན་པ་བྱེད་དགོས་བསམ། དེའི་དོན་དུ་སྡིག་པ་བྱས། སྲོག་གཅོད། ཚོང་བྱས་དེ་བྱས་ན་དེའི་སྡུག་བསྔལ་དེ་རང་གི་སྟེང་དུ་ཚུར་སྨིན་འོང་རྒྱུ་མ་གཏོགས། ངས་དེ་ཕ་མའི་ཆེད་དུ་བྱས་བཞག་རྒྱུ་ཡིན་སྡིག་པ་ཕ་མའི་སྒོ་ཁ་བསྐྱལ་རྒྱུ་ཡོད་རྒྱུ་མ་རེད། དེ་ཕྱིར་ན་དེ་དགྲ་ལ་སྡང་སེམས་སྐྱེས། གཉེན་ལ་ཆགས་སེམས་སྐྱེས་པ་འདིའང་སེམས་ལ་འཛིན་རྟོག་ཞིག་ཡོད་མ་གཏོགས། འཛིན་རྟོག་ཐམས་ཅད་སྤང་བཞག་ན་སྟོང་ཉིད་མངོན་སུམ་དུ་རྟོགས་པའི་འཕགས་པ་རྣམས་གཡས་ནས་ཙན་དན་ལྡེའུས་བསྙེན་བཀུར་བྱས་པ་དང༌། གཡོན་ནས་དགྲ་མི་ཤ་བོས་སྟ་རེས་སྐུ་ལུས་གཞོག་པ་གཉིས་ཆགས་སྡང་གི་བློ་གཏན་ནས་མེད་ཅེས་སངས་རྒྱས་ཀྱིས་གསུངས་རེད། དཔེ་དེ་ལྟ་བུ་མ་རེད་བར་དུ་ཆགས་སྡང་གི་བློ་འདིས་གནོད་པ་བསྐྱལ་རྒྱུ་རེད་དུས་དེ་ལ་ཆགས་སྡང་གི་འཛིན་པ་སྤོང་དགོས་རེད་མ་གཏོགས། དགྲ་སྡང་བ་དང་འཕྲད་འོང་རྒྱུ་རེད་བསམ་དོགས་པ་བྱས། གཉེན་བྱམས་པ་དང་འབྲལ་འགྲོ་རྒྱུ་རེད་བསམ་སྡུག་བསྔལ་མང་པོ་བྱས། དེ་ཐམས་ཅད་རང་གི་དགྲ་གཉེན་གཉིས་ཀྱི་འཛིན་པ་ཡོད་དུས། དགྲ་འཕྲད་གཉེན་འབྲལ་བའི་སྡུག་བསྔལ་འདི་དག་དངོས་སུ་བྱུང༌། དགྲ་གཉེན་གྱི་འཛིན་པ་མེད་ན་དགྲ་འཕྲད་གཉེན་འབྲལ་བའི་སྡུག་བསྔལ་གཏན་ནས་འོང་རྒྱུ་མ་རེད། དེ་མ་ཚད་པ་དམྱལ་བ་ལ་ཚ་གྲང་གི་སྡུག་བསྔལ། ཡི་དྭགས་ལ་བཀྲེས་སྐོམ་གྱི་སྡུག་བསྔལ། དུད་འགྲོ་ལ་བཀོལ་སྤྱོད་སྡུག་བསྔལ་གསུམ་གྱི་སྡུག་བསྔལ་ཆེན་པོ་དེ་ཡང་རང་གི་ལས་ཞེ་སྡང་བརྟེན་ཏེ་དམྱལ་བ། འདོད་ཆགས་ལ་བརྟེན་ཏེ་ཡི་དྭགས། གཏི་མུག་ལ་བརྟེན་ཏེ་དུད་འགྲོ་འོང་དུས། དེ་མ་ཡིན་པ་གཞན་གྱིས་ཚུར་ཁུར་བསྐྱལ་འོང་རྒྱུ་རྒྱལ་པོའི་ཁྲིམས་བཏང་བ་མ་རེད་དུས། ལེ་ལན་ཐམས་ཅད་རང་ལ་གདའ་ཐུབ་པ་བཀའ་གདམས་པ་དགེ་བའི་བཤེས་གཉེན་གྱིས་བློ་སྦྱོང་དོན་བདུན་མ་ལས་གསུངས་པ་ལྟར། ཉེས་པ་ཐམས་ཅད་རང་ལ་གདའ་ཚུལ་ཤེས་ནས་རང་གི་སྐྱོན་ཡིན་པ་ཤེས་དགོས༌། (10)  ཉེས་སྣང་ངན་རྟོག་འཁྲུལ་པའི་ཆོས་དྲུག་ནི། །རང་སེམས་མ་ཐུལ་གནོད་བྱེད་ཟད་མེད་དང༌། །གནོད་བྱེད་སྣང་བ་རང་སྣང་མ་དག་དང༌། །གྲགས་སྟོང་སྒྲ་ལ་རང་གར་རྗེས་གཅོད་དང༌། །རང་ཡན་སེམས་ལ་དགག་སྒྲུབ་འཛིན་པ་དང༌། །བདེ་སྡུག་ངེས་མེད་ངེས་པར་འཛིན་པ་དང༌། ཁོང་ཁྲོ་འཁོན་ངན་རང་རྒྱུད་སྲེག་པའོ། །ད་ཕྱི་རོལ་གྱི་ཉེས་པའི་སྣང་བ་དེ་ཐམས་ཅད་རང་གི་ནང་ནས་ངན་པའི་རྟོག་པ་རྣམ་རྟོག་འཁྲུལ་པ་འདིས་བཟོ་འོང་རྒྱུ་ཆོས་དྲུག་ཡོད། དེའི་གནད་འདི་ཤེས་དགོས། གང་རེད་ཟེར་ན། རང་གི་སེམས་འདི་དུལ་ཚར་ནས་བཟུང་སྟེ། རྣལ་འབྱོར་པ་སྐྱིད་སྡུག་ལམ་དུ་ཁྱེར་བ་ལྟ་བུ་རེད། རང་གི་སེམས་འདི་མ་འདུལ་ནས་བཟུང་སྟེ། དགྲ་སྡང་ལས་ཀྱི་འཁྲུལ་སྣང་ཡིན་པ་ལ། །ཞེ་སྡང་གདུག་སེམས་ཕྱུངས་ཤིག་དིང་རི་བ། །ཟེར་རང་གི་སེམས་ཞེ་སྡང་ཐུལ་མ་ཐུབ་ནས་བཟུང་སྟེ་ཕྱི་གནོད་བྱེད་ཀྱི་དགྲ་ལ་ཟད་མཐའ་གཏན་ནས་ཡོད་མ་རེད། དགྲ་བོ་གཅིག་ཡོད། གཉིས་ཡོད། མང་དུ་མང་དུ་འགྲོ་ཡ་མ་གཏོགས་ཡོད་མ་རེད། དངོས་སུ་མི་ཡིས་གནོད་པ་ཡིན་ན་འདྲ། མི་མ་ཡིན་ལྷ་གདོན་གནོད་པ་ཡིན་ན་འདྲ། དེ་ཐམས་ཅད་རང་སྣང་མ་དག་པ་དབང་གིས་ཡིན་མ་གཏོགས་རང་གི་སྣང་བ་དག་ཚར་ནས་བཟུང་སྟེ། དེ་གནོད་བྱེད་འདྲེ་གདོན་ཟེར་རྒྱུ་དེ་གཏན་ནས་ཡོད་རྒྱུ་མ་རེད་དུས། དེ་ལྟ་བུ་རང་སྣང་མ་དག་པའི་སྐྱོན་ཡིན་པ་ཤེས་དགོས། སྙན་པ་གྲགས་པ་ལ་སོགས་པ་དེ་དག་ཐམས་ཅད་ལ་ཡང་རེད་རྒྱུ་སྟོང་པ་ཉིད་ཀྱི་སྒྲ་རེད། དཔེར་ན་པི་ཝང་སྙན་པོ་ཞིག་གྲགས་འོང་ན་དེ་ལ་སྙིང་པོ་གང་ཡང་ཡོད་ཀྱི་མ་རེད། དཔེ་དེ་བཞིན་དུ་ཁྱེད་མཁས་པ་རེད། ཁྱེད་གྲུབ་ཐོབ་རེད། ཁྱེད་བླ་མ་རེད་ཟེར་སྙན་པའི་སྒྲ་དེ་ལ་ང་རྒྱལ་སྐྱེ་ན་རང་གི་རྒྱུད་ཕུང་བྱེད་མ་གཏོགས་ཡོད་རྒྱུ་མ་རེད། དེའི་ཕྱིར་ན་སྙན་གྲགས་ཏོག་ཙམ་འཐོབ་འོང་ན། ང་འདིའི་ཆེས་ཙམ་དགོས། རྙེད་བཀུར་ཏོག་ཙམ་འཐོབ་འོང་ན། དེ་བས་མང་ཙམ་དགོས་བསམ་དེའི་རྗེས་ལ་འཇུག་འགྲོ་བསྡད་ཀྱི་ཡོད་དུས། ཆུའི་གཉེར་མ་དེད་བསྡད་ན་རྗེས་ཆོད་རྒྱུ་ཡོད་མ་རེད། དེ་ལྟ་བུ་གྲགས་སྟོང་གི་རང་སྒྲ་ལ་རང་གར་རྗེས་གཅོད་པ་མི་ཉན། དེ་ནས་རང་གི་སེམས་འདི་ག་ཚོད་སྐྱག་ལང་གཏང་བཞག་ན་སྤྲེའུ་དང་པུ་གུ་གཅིག་པ་ཡིན་རྒྱུ་རེད་དུས། སེམས་ལ་ཆོག་ཤེས་པའི་དུས་གཏན་ནས་ཡོད་རྒྱུ་མ་རེད། ལྷག་པར་དུའང༌། འདོད་པའི་ཁམས་ནི་ཁྱི་དང་འདྲ་ཟེར། ང་ཚོ་འདོད་ཁམས་པའི་ཁམས་སྐྱེས་པའི་མི་ལ་ཆོག་ཤེས་གཏན་ནས་ཡོད་རྒྱུ་མ་རེད། ཆོག་ཤེས་མེད་པ་དེ་ལ་བརྟེན་ཏེ། དེ་ནས་འགལ་རྐྱེན་མི་མཐུན་པའི་ཕྱོགས། མ་རྙེད་པ། མི་སྙན་པ་གྲགས་པ་ལ་སོགས་པ་ཐམས་ཅད་དགག་དགོས་རེད། བཟང་པོའི་རྙེད་པ་བཀུར་སྟི་སྙན་པ་གྲགས་པ་ཚུར་བསྒྲུབ་དགོས་རྒྱུ་རེད། དེ་སྒྲུབ་བསྡད་ནས་བཟུང༌། བྱ་བྱེད་བྱིས་པའི་རྩེད་མོ་འདྲ། །བྱས་ན་མི་ཟིན་བཞག་ན་ཟིན། །ཟེར་རྒྱུ་དེ་རེད། དེ་རང་གི་སེམས་སྐྱག་ལང་བཏང་བཞག་རྒྱུ་དེ་རེད། དེ་མིན་རང་གི་སེམས་དྲན་པ་ཤེས་བཞིན་བག་ཡོད་ཀྱི་སྒོ་ནས་དབང་དུ་བསྡུ་བཞག་ན་དགག་སྒྲུབ་ཀྱི་འཛིན་པ་དེ་རང་ཤུགས་ཀྱིས་མེད་འགྲོ་རྒྱུ་རེད་དུས་དེ་ལྟ་བུ་འགྱུར་པ་དང༌། རང་གི་ད་ལྟ་ལུས་སེམས་བདེ་བ་བྱས་བསྡད་ཡོད་ན་ཚེ་གཅིག་ལ་བསྡད་འོང་ངེས་པ་ཡོད་རྒྱུ་མ་རེད། ད་ལྟ་ལུས་སེམས་སྡུག་བསྔལ་ཞིག་ཡོད་ནའང་ཚེ་གཅིག་མནར་བའི་ངེས་པ་མིན་པ་རེད། ད་ལྟ་ལུས་སེམས་ཏོག་ཙམ་བདེ་ཡོང་ན། དེ་བཞིན་དུ་བསྡད་དགོས་མཁན་སྐབས་སུ་ནོར་བསགས། ཚོང་བྱས། ཆགས་སྡང་རྨོངས་གསུམ་མང་པོ་བྱས་ན། དེའི་རྣམ་སྨིན་ཆེ་ཐག་ཆོད་ཡོད་དུས་བདེ་བ་ལ་དབང་བའི་ཤེས་རྒྱུ་མ་རེད། དཔེར་ན་རྒྱལ་པོ་ཐམས་ཅད་དཔུང་རོགས་ཀྱི་བྱ་བ་ལ་བརྩོན་འགྲོ་དུས་ཐ་ཀ་རྒྱལ་སྲིད་དགྲ་ལ་སོགས་པས་བརླག་འགྲོ་རྒྱུ་དེ་འདྲ་རེད། འཇིག་རྟེན་གྱི་ཁམས་ཐམས་ཅད་ན་སྐྱེས་པའི་མཐའ་མ་འཆི། མཐོ་བའི་མཐའ་མ་ན་ལྷུང༌། འདུས་པའི་མཐའ་མ་འབྲལ། བསགས་པའི་མཐའ་མ་ནི་ཟད་ཟེར་དུས། སྡུག་བསྔལ་མང་པོས་མནར་བསྡད་རྒྱུ་གང་ཟག་ཐམས་ཅད་ཀྱང༌། སྔོན་གྱི་རྒྱལ་བ་གོང་མ་རྗེ་བཙུན་མི་ལ་རས་པ་ལྟ་བུ་མི་ཁ་གཏམ་ངན་གྱིས་སྡུག་བསྔལ་འོང་དུས་དེ་དང་ཆོས་ཕྲད་སོང་རྒྱུ་ལྟ་བུ་དང༌། ངེས་འབྱུང་སྐྱོ་ཤེས་སྐྱེས་སོང་རྒྱུ་རེད་རྒྱུ་རེད། བདེ་སྡུག་མཐར་ཐུག་ཡུན་རིང་པོ་རྟག་པ་ཅན་ཞིག་འོང་རྒྱུ་ཡོད་བསམ་འཛིན་པ་ཞུགས་སོང་ན། དེ་རང་གིས་རང་བསླུ་འགྲོ་རྒྱུ་རེད་དུས་བདེ་སྡུག་གཉིས་འཛིན་པ་མེད་པ་དང་ནི། ཕ་རོལ་པོ་གཅིག་གིས་རྒྱུན་དུ་གནོད་པ་ཞིག་བྱེད་འོང་ན་དེ་འཁོན་ལ་བཟུང་སྟེ། ངས་ལོ་འདི་ལོ་མ་ཐུབ་ན། ཟླ་བ་འདི་ནང་ཨེ་ཐུབ། ཟླ་བ་འདི་ནང་མ་ཐུབ་ན་ཚེ་འདིའི་སྟེང་དུ་ཨེ་ཐུབ་བལྟ་བསམ་འཁོན་ངན་པ་ཞིག་སྐྱེ་ན་རང་གི་རྒྱུད་ཉོན་མོངས་ཀྱིས་བསྲེག་རེད་མ་གཏོགས་ཕ་རོལ་གྱི་དགྲ་ཐུབ་པའི་དུས་ཡོད་རྒྱུ་མ་རེད་དེ་སྲེག་པར་འགྱུར་བའོ། (11)  །འཁྲུལ་སྣང་བཟློག་པ་དོན་ཆེན་ཆོས་དྲུག་ནི། །གནོད་ལ་བཟོད་བྱ་སྙིང་རྗེ་བསྐྱེད་པ་དང༌། །འདྲེར་རྟོག་མི་གཟུང་ཕ་མ་ལྷར་ཤེས་དང༌། །འཁྲུལ་པར་ཞེན་ལ་བདེན་མེད་རྩལ་སྦྱང་དང༌། །འཁྲུལ་རྩ་སེམས་ཀྱི་རྩ་བ་བཅད་པ་དང༌། །གང་སྣང་རྐྱེན་རྣམས་ལམ་དུ་བསྒྱུར་བ་དང༌། །ཐ་མལ་མ་ཡེངས་གཉེན་པོ་བསྟེན་པའོ། །གསུངས་ནས་བཟུང་སྟེ། ད་འཁྲུལ་པའི་སྣང་བ་དེ་ལྟ་བུ་རང་གིས་རང་ཕུང་བཞག་རྒྱུ་དེ་ཕར་བཟློག་པའི་ཐབས་དེ་དོན་ཆེན་པོ་རྣམ་པ་དྲུག་ཡོད། དོན་ཆེན་པོ་རྣམ་པ་དྲུག་དེ་གང་ཡིན་ཟེར་ན། དགྲ་བོས་རང་ལ་གནོད་པ་བྱས་པ་དེ་ལ་ཕར་འཁོན་ལན་སྒོ་ནས་དགྲ་ལན་སྤྲད་དགོས་མི་བསམ་པར། བཟོད་པ་ག་ཚོད་བསྒོམ་ཐུབ་ན་དེ་ལ་བརྟེན་ནས་ཞེ་སྡང་ལས་ཀྱི་འཁྲུལ་སྣང་རྣམ་པར་དག་འགྲོ་དུས། ཀུན་མཁྱེན་འཇིགས་མེད་གླིང་པས། དགྲས་ལོག་སྒྲུབ་བྱས་ཀྱང་ཐུགས་དམ་གྱི་བོགས་འདོན། གཏམ་མ་ཉེས་ཁ་ཡོག་དགེ་སྐུལ་གྱི་ལྕག་འདེབས། །དེ་ཆགས་ཞེན་འཇིག་པའི་བླ་མ་རུ་འདུག་པས། ཁོའི་དྲིན་ལན་འཁོར་ཐབས་མེད་པ་རུ་གཟིགས་མཛོད། །བྱམས་སྙིང་རྗེ་ཡོད་པའི་གང་ཟག་ཅིག་ཡོད་ན་དགྲ་བོ་ག་ཚད་མང་ན་ཚོགས་གཉིས་རྫོགས་པའི་རྒྱུ་མ་གཏོགས། ཞེ་སྡང་སྐྱེ་རྒྱུ་མ་རེད་དུས་དེས་བཟོད་པ་སྒོམས་ཤོག་གསུངས་ལེ་རེད། ང་ལ་རྒྱལ་འགོང་གིས་གནོད་འོང་རེད། ང་ལ་དམ་སྲི་ཡིས་གནོད་འོང་རེད། ང་ལ་གཅིག་གིས་གནོད་ཡོད་ཟེར་འདྲེར་རྟོག་འདི་ཐམས་ཅད། འདྲེ་འདྲེ་རུ་མ་བཟུང་བ་འདྲེ་དེ་དག་ཐམས་ཅད་ལ་ཕན་སེམས་དང་སྙིང་རྗེ་ཡག་པོ་བསྒོམ། ལུས་ཀྱི་སྦྱིན་པ་གཏང༌། དེ་དག་ཐམས་ཅད་ཕ་མའི་འདུ་ཤེས་བཞག་སྟེ། བརྩེ་བ་སྙིང་རྗེ་ཆེན་པོ་བྱས་ན་འདྲེ་ཁ་སྙིང་རྗེས་གནོན་ཟེར་རྒྱུ་དེ་རེད་དུས་ལྷ་རུ་ཤེས་ཏེ་གདོན་གྱི་གནོད་པ་མེད་འགྲོ་བ། བཟང་ངན་གྱི་འཁྲུལ་པ་འདི་ཐམས་ཅད་བདེན་པ་ཞེན་པ་ཡིན་ཏེ་འཁྲུལ་གཞི་འདི་བྱས་བསྡད་ན། བདེན་ཞེན་གྱི་དབང་གིས་ད་ལྟ་ཕུང་བསྡད་རེད། བསྟོད་པ་དང་སྙན་པ་འབྱུང་ནའང་སྒྱུ་མ་དང་རྨི་ལམ་ལྟ་བུ་བྱས། རྙེད་པ་དང་བཀུར་སྟི་འབྱུང་ན་ཡང་ཚོགས་གཉིས་བསག་པ་དང༌། སྒྱུ་མ་དང་རྨི་ལམ་ལྟ་བུ་ཞེན་ཆགས་མེད་པ་རྩལ་སྦྱོང་ན་དེ་འཁྲུལ་པའི་རྟོག་པ་ག་ཚོད་མང་ནའང༌། དཔེར་ན་དབྱར་ཁ་ཆར་ཆུ་རྒྱས་འོང་དུས་རྩི་ཤིང་ལོ་འདབ་རྒྱས་པ་ལྟ་བུ་འཁྲུལ་སྣང་ཐམས་ཅད་བདེན་མེད་སྒྱུ་མ་ལྟ་བུ་ཤེས་ན། ཉམས་རྟོགས་ཀྱི་རྩལ་སྦྱོང་རང་ཤུགས་ཀྱིས་རེད་འགྲོ། དེ་ནས་འཁྲུལ་པའི་རྩ་བ་གང་རེད་ཟེར་ན། སེམས་རེད། སེམས་ཀྱི་རྩ་བ་གང་རེད་ཟེར་ན་སྟོང་ཉིད་ཡིན་དུས་དེ་རྩད་ཆོད་དགོས་རྒྱུ་རེད། སེམས་སྟོང་པ་ཉིད་ཀྱི་རྩ་བ་མ་ཆོད་ན་རྣམ་རྟོག་གིས་མགོ་སྐོར་གཏོང་ནས་བཟུང་སྟེ་དེ་ནས་ཤོར་འགྲོ་རེད། དེ་ཕྱིར། གང་སྣང་རྐྱེན་སྣང་ལམ་དུ་བསྒྱུར་བ་དང༌། །ཟེར་ཆོས་པ་ཟེར་མཁན་འདི་རྐྱེན་ངན་གྲོགས་སུ་འཁྱེར་ཐུབ་བྱེད་དགོས། རྐྱེན་ངན་གྲོགས་སུ་འཁྱེར་བྱེད་གང་འདྲའི་དགོས་ཟེར་ན། བཟང་པོའི་རྐྱེན་རྙེད་པ་བཀུར་སྟི་འཐོབ་ནའང་ཞེན་པ་དང་ཆགས་པ་མེད་པ་དང༌། རྗེས་ནས་འདི་ལྟ་བུ་བསྒྲུབ་དགོས། ངས་འདི་ལྟ་བུ་བྱེད་དགོས་འདུག་བསམ་མེད་པ་དང༌། ངན་པའི་རྐྱེན་ཁོང་ཁྲོ་དང་ཆགས་སྡང་སྐྱེ་ན། དེ་ལ་བརྟེན་ནས་བཟོད་པ་ཡག་པོ་བསྒོམ། ལྟོ་གོས་ལ་སོགས་པ་རྙེད་ནའང་ཚོགས་ཀྱི་འཁོར་ལོ་འགྱུར་བའི་འཚོ་བ་ལ་སོགས་པའི་སྒོ་ནས་ཞེན་མེད་ཀྱིས་ལམ་དུ་བྱེད་ཐུབ་ན། དེ་ནས་རང་ཤུགས་ཀྱིས་ཐར་པའི་ལམ་དུ་འགྲོ་རྒྱུ་རེད། དེ་ནས་དེའི་སྟེང་དུ་དམ་པའི་ཆོས་སྒྲུབ་པའི་གང་ཟག་དེ། སྤྱོད་ལམ་ཐ་མལ་ཤོར་བའི་སྒོམ་ཆེན་དེ། །ནམ་ཡང་རང་རྒྱུད་གྲོལ་བའི་དུས་མེད་དེ། །ཟེར་དུས་མཉམ་གཞག་རྗེས་ཐོབ་ཀྱི་སྤྱོད་པ་ཐམས་ཅད་ལ་དྲན་པ་ཤེས་བཞིན་གྱིས་རྩིས་ཟིན། ཉམས་དང་རྟོགས་པ་རྒྱུད་ལ་སྐྱེད་བྱེད་འགྲོ་དགོས་རེད། དེ་མིན་དྲན་པ་དང་ཤེས་བཞིན་གྱིས་རྩིས་མི་ཟིན་ན། ལྟར་སྣང་དུང་ཕྱུར་མང་པོ་བཟླས་པ་དང༌། མཚམས་ལོ་སྒྲུབ་ཁ་གྲངས་མང་པོ་རྫོགས་སོང༌། དཀའ་སྤྱད་སྙིང་རུས་བྱས་རྒྱུའི་ལྟོགས་ཡུས། སྡུག་ཡུས་མང་པོ་བཤད་ན། རང་རྒྱུད་ཀྱི་གཉེན་པོས་མ་དུལ་ནས་བཟུང་སྟེ་སླར་ཡང་འཁོར་བ་འཁྱམས་པའི་རྒྱུ་བྱེད་རྒྱུ་རེད། དེའི་ཕྱིར་ན་ཐ་མལ་མ་ཡེངས་གཉེན་པོ་བསྟེན་པ་གལ་ཆེ་བ་ཡིན། (12)  འཁོར་བའི་རང་རྒྱུད་ཉེན་པོའི་ཆོས་དྲུག་ནི། །ལུས་སེམས་སྡུག་བསྔལ་མ་བྲལ་བདེ་བ་མེད། །ཚེ་འདིའི་སྡུག་བསྔལ་བཙལ་བས་འབྲལ་དུས་མེད། །རང་ལུས་དབང་མ་ཐོབ་པས་བདེ་དོན་མེད། །དར་ལ་སྙུགས་རིང་བདེ་བའི་གོ་སྐབས་མེད། །ལས་མ་ཟད་པར་འཁོར་བའི་སྡུག་བསྔལ་ལོ། ་་་ཁམས་གསུམ་འཁོར་བའི་རང་རྒྱུད་གནོད་པ་བསྐྱལ་འོང་རྒྱུ་ཉེན་ཁ་ཆེ་བའི་ཆོས་དྲུག་ཡོད། གང་རེད་ཟེར་ན། རང་གི་ལུས་དང་ན་ཚ་དང་སེམས་ལ་སྡུག་བསྔལ་ཡོད་པའི་གང་ཟག་དེ། བཟེ་རེ་ཅན་ལ་གནོད་པ་མང༌། །ཟེར་མཁན་དེ་རེད། ནམ་ཡང་བདེ་བའི་གོ་སྐབས་ཡོད་རྒྱུ་མ་རེད། དེ་ནས་ཚེ་འདིའི་སྡུག་བསྔལ་ཐམས་ཅད་ནད་པ་ཞིག་འཐོན་གྱི་འདུག །ནད་མེད་འགྲོ་རྒྱུ་བསམ་རྒྱུ། ལོངས་སྤྱོད་ཆེན་པོ་ཡོད་ན་དེ་སྐྱོང་བའི་སྡུག་བསྔལ་ཡོད་ས་མ་རེད་བསམ་དེའི་ཐབས་ལ་བརྩོན་བསྡད་ན། ནམ་ཡང་དེ་གྲུབ་པའི་དུས་དང༌། རྫོགས་པའི་དུས་ཡོད་རྒྱུ་མ་རེད་དུས་དེའི་ཕྱིར་ན་འབྲལ་བའི་དུས་མེད། རང་གི་ལུས་འདི་འབྱུང་བ་བཞི་ལས་གྲུབ་པ་རེད་དུས་གནས་ལུགས་སྒྱུ་མ་དང༌། རྨི་ལམ་ལྟ་བུ་དབང་མ་ཐོབ་ནས་བཟུང་དེ་ནས་རང་གི་ལུས་ཞེན་པ་ག་ཚོད་ཆེ་ན་ཞེན་པ་འདིའི་སྒོ་ནས་བདེ་བ་དང་ཐར་པ་སྐྱེ་བ་མེད་ཟེར། རང་ལ་ནོར་ལོངས་སྤྱོད། ཁ་རྗེ་དབང་ཐང༌། སྙན་པ་གྲགས་པ་སྙུགས་རིང་པོ་ཞིག་ཡོད་ན། ལོངས་སྤྱོད་ག་ཚོད་ཆེ་ན་ཡང་སྡུག་བསྔལ་ཡང་དེ་ཚོད་ཆེ་ཡི་རེད༌། ཁོལ་མོ་ག་ཚོད་མང་ན་ལས་རྒྱུ་དེ་ཚད་མང་གི་རེད། བྱ་བ་ག་ཚོད་མང་སོང་ན་རང་བདེ་བའི་གོ་སྐབས་ཡོད་རྒྱུ་མ་རེད་དུས་དེ་རེད། རང་གི་ཟག་བཅས་ཀྱི་ལས་མ་ཟད་བར་དུ་ཁམས་གསུམ་འཁོར་བའི་སྡུག་བསྔལ་འདི་དག་ཐམས་ཅད་གཏན་ནས་ཟད་མཐའ་ཡོད་རྒྱུ་མ་རེད་དུས་དེ་ཐམས་ཅད་སྤོང་དགོས་པ་ཡིན། (13)  ཅིས་ཀྱང་དགོས་མེད་བསམ་པའི་ཆོས་དྲུག་ནི། །ལམ་སྣ་མ་ཟིན་གང་བྱས་དགོས་པ་མེད། །དགེ་བ་མ་བསྒྲུབས་ཅིས་ཀྱང་དགོས་པ་མེད། །ཆོས་ལ་མ་སྤྱད་ཚེ་རིང་དགོས་པ་མེད། །ཆོས་མིན་གཞན་གྱིས་ཕན་བཏགས་དགོས་པ་མེད། །ཚོགས་གཉིས་མ་བསགས་ཡོ་བྱད་དགོས་པ་མེད། །བྱང་ཆུབ་མ་བསྒྲུབས་ཅིས་ཀྱང་དགོས་མེད་བསམ། །གསུངས་རྒྱུ་དེ་ཅིས་ཀྱང་དགོས་པ་མེད་བློས་གཏང་བཞག་རྒྱུ་དགོས་རྒྱུ་ཆོས་དྲུག་ཡོད། བློས་གཏང་བཞག་རྒྱུ་ཆོས་དྲུག་གང་ཡིན་ཟེར་ན། ཐར་པའི་ལམ་སྣ་ཡང་དག་པ་ཞིག་མ་བཟུང་ནས་བཟུང་སྟེ་བྱ་བ་ལས་ཀ་ཅི་བྱས་ནའང་དེ་སྙིང་པོ་གང་ཡང་ཡོད་རྒྱུ་མ་རེད། དེ་ང་ཚོ་ཚེ་རབས་ཐོག་མེད་ནས་ད་ལྟ་ཡན་ཆད་དུ་འཁོར་བའི་བྱ་བ་དགྲ་འདུལ། གཉེན་སྐྱོང༌། ཆགས་སྡང་བསགས་བསྡད་རྒྱུ་འདིས་གྲུབ་འབྲས་གཏན་ནས་འདོན་མིན་འདུག་བ་དེ་དགོས་པ་ཡོད་རྒྱུ་མ་རེད། དགེ་བ་ཡང་དག་པ་ཅན་ཞིག་བསྒྲུབ་མ་ཐུབ་ནས་བཟུང་སྟེ། སྡིག་པའི་སྒོ་ནས་ཚོང་བྱས་ཏེ་ཕྱུག་པོ་འབྱུང་ན་འདྲ། གོ་ས་མཐོན་པོ་འབྱུང་ན་འདྲ། འཁོར་མང་པོའི་བསམ་བློ་ཞིག་ཡོད་ན་ཉིན་ཞིག་དེ་དག་ཐམས་ཅད་དགོས་པ་གཏན་ནས་ཡོད་རྒྱུ་མ་རེད། དེ་ནས་དམ་པའི་ཆོས་ལ་སྤྱོད་པའི་གང་ཟག་ཅིག་ཡིན་ན་ཚེ་རིང་པོ་བསྡད་ན། ཉི་མ་རེ་རེ་བཞིན་དུ་ཆོས་སྒྲུབ་འགྲོ་རྒྱུ་རེད་མ་གཏོགས་ཆོས་མ་བྱས་པའི་སྡིག་པ་དམག་འཁྲུག་མང་པོ་བྱེད་མཁན་ཡིན་ན། རྗེ་བཙུན་མི་ལས་ཁྱི་ར་བ་མགོན་པོ་རྡོ་རྗེ་ལ། མི་ལུས་རིན་ཆེན་དཀོན་གསུངས་ཏེ། །ཁྱེད་འདྲ་མཐོང་ན་དཀོན་རྒྱུ་མེད། །ཚེ་རིང་པོ་ཐུབ་ན་སྡིག་པ་མང་པོ་བྱས་དགོས་པ་གཅིག་ཀྱང་ཡོད་རྒྱུ་མ་རེད། དམ་པའི་ཆོས་ཀྱིས་ཕན་ཞིག་བཏགས་འོང་ན་གནས་སྐབས་དང་མཐར་ཐུག་གཉིས་ལ་ཕན་ཆེན་པོ་ཐོགས་བསྡད་ཡོད་རེད་མ་གཏོགས། གཞན་ནོར་གྱིས་ཕན་བཏགས་ན། ལོངས་སྤྱོད་ཀྱིས་ཕན་བཏགས་ན། དབང་ཐང་གིས་ཕན་བཏགས་ན་དགོས་པ་ཡོད་རྒྱུ་མ་རེད། འཆི་བའི་ཉིན་ཁ་ལ་དེ་ཕན་པ་མེད། བསོད་ནམས་དང་ཡེ་ཤེས་ཀྱི་ཚོགས་གཉིས་མ་བསགས་ནས་བཟུང་སྟེ། རྒྱུ་ལོངས་སྤྱོད་ཡོད་ནའང་གསོག་འཇོག་བྱས་ཏེ་ཡུན་རིང་པོ་བཞག་ན་ཡི་དྭགས་ཀྱིས་གཏེར་སྲུང་འདྲ་རེད་རྒྱུ་རེད་དུས། དེ་ཕྱིར་ན་དགོས་པ་གཏན་ནས་ཡོད་རྒྱུ་མ་རེད། ཐར་པ་བྱང་ཆུབ་ཀྱི་ལམ་དེ་ཚུལ་བཞིན་དུ་བསྒྲུབས་བྱས་ན། ཐར་པ་བྱང་ཆུབ་ཀྱི་གོ་འཕང་དེ་ཉི་མ་གཅིག་ལ་བརྩོན་ན། ཆུ་ཚོད་གཅིག་ལ་བརྩོན་ནའང་དོན་དང་ལྡན་པ་རེད། དེ་མ་གཏོགས་པའི་འཇིག་རྟེན་བྱ་བ་ཅི་ལ་བསམ་ན་ཡང་ཅིས་ཀྱང་དགོས་པ་མེད་པར་བསམ་པའོ། (14)  །ཐར་ལམ་དེད་དཔོན་བླ་མའི་ཆོས་དྲུག་ནི། །མུན་པར་འཁྱམས་ལ་ཡེ་ཤེས་སྒྲོན་མེ་སྤོར། །གཡང་སར་འཁྱམས་རྣམས་ཡང་དག་ལམ་ལ་འཛུད། །ཆུ་བོས་ཁྱེར་བ་བདེ་ཆེན་གཟིངས་ཀྱིས་འཛིན། །བཙོན་ར་ཚུད་རྣམས་རྣམ་གྲོལ་ས་ལ་འདྲེན། །སྡུག་བསྔལ་འདམ་བྱིང་ཐར་པའི་སྐམ་སར་འདོན། །གཟུང་འཛིན་བཅིངས་རྣམས་ཡེ་ཤེས་རལ་གྲིས་གཅོད། །དེ་ཕྱིར་བླ་མ་སངས་རྒྱས་ཉིད་དུ་བསམ། །ཞེས་པ་འདི། ད་ཐར་པའི་ལམ་ཚུལ་བཞིན་དུ་ཐོབ་པར་བྱེད་ན། དེད་དཔོན་དགེ་བའི་བཤེས་གཉེན་མཚན་ཉིད་དང་ལྡན་པ་མ་བསྟེན་ན་སངས་རྒྱས་ཀྱི་གོ་འཕང་འཐོབ་པར་མི་ནུས། བླ་མ་མཚན་ཉིད་དང་ལྡན་པ་ཚུལ་བཞིན་དུ་བསྟེན་ན་ཡོན་ཏན་དྲུག་ཡིན་ཏེ། གང་རེད་ཟེར་ན། བདག་ཅག་ཐམས་ཅད་ཀྱིས་བླང་དོར་གྱི་གནས་མི་ཤེས་པ་མུན་པའི་ནང་དུ་འཁྱམས་པ་དང་འདྲ་བ་དེ་ལ། བླ་མས་བླང་དོར་གྱི་གནས་ཐམས་ཅད་ཚུལ་བཞིན་དུ་ཐོས་བསམ་སྒོམ་གསུམ་གྱི་ཡེ་ཤེས་ཀྱི་སྒྲོན་མེ་སྦར་བ་དང་ནི། ངན་སོང་རྣམས་འཁོར་བའི་གཡང་ས་ལ་དུས་རྟག་ཏུ་འཁྱམས་པར་གྱུར་པ་འདི་ངན་སོང་དང་འཁོར་བའི་གཡང་ས་ལས་སྐྱོབ་སྟེ། ཞི་བདེ་མྱ་ངན་ལས་འདས་པའི་གོ་འཕང་ཡང་དག་པ་ལ་འཛུད་པ་དང༌། སྐྱེ་རྒ་ན་འཆི་ཆུ་བོས་ཁྱེར། ཁམས་གསུམ་འཁོར་བ་མཐའ་མེད་དུ་འཁྱམས་པ་ལ་བླ་མ་དམ་པས་ཐར་པའི་ལམ་སྟོན་ཏེ་བདེ་བ་ཆེན་པོའི་གཟིངས་ལ་སྟེགས། ཐར་པའི་ལམ་དུ་འཛུད་པར་བྱེད་པ་དང༌། དཔེར་ན་རྒྱལ་པོ་ཆེན་པོ་ཞིག་གིས་མི་བཙོན་རར་ཚུད་ན་ཡན་ལག་ཐམས་ཅད་ལྕགས་སྒྲོག་དང་ཐག་སྒྲོག་གིས་བཅིངས། དེ་ནས་གྲོལ་བའི་གོ་སྐབས་འཐོབ་རྒྱུ་མ་རེད་དུས། བླ་མ་དགེ་བའི་བཤེས་གཉེན་ལ་བསྟེན་ན། ལས་དང་ཉོན་མོངས་པ་ལྕགས་སྒྲོག་དང༌། ཐག་སྒྲོག་ལས་བསྒྲལ། འཁོར་བའི་འཁྲུལ་སྣང་གྲོལ་ཏེ་རྣམ་གྲོལ་ས་ལ་འདྲེན་པ་ཡིན། ཁམས་གསུམ་འཁོར་བ་རིགས་དྲུག་གི་སྡུག་བསྔལ་གྱི་སྡུག་བསྔལ། འགྱུར་བའི་སྡུག་བསྔལ། ཁྱབ་པ་འདུ་བྱེད་སྡུག་བསྔལ་བསམ་གྱིས་མི་ཁྱབ་པའི་འདམ་དུ་བྱིང་བསྡད་པ་དེ་ལ། བླ་མ་དགེ་བའི་བཤེས་གཉེན་གྱི་ཞགས་པས་རྗེས་སུ་བཟུང་ན་ཁམས་གསུམ་འཁོར་བའི་སྡུག་བསྔལ་འདམ་བྱིང་བ་འདི་ལས་འདྲེན་ཏེ་ཐར་པ་དང་ཐམས་ཅད་མཁྱེན་པའི་སྐམ་ས་ལ་གདོན་འགྲོ། རང་ཅག་སེམས་ཅན་ཐམས་ཅད་གཟུང་བ་ཡུལ་དང༌། འཛིན་པ་སེམས་གཉིས་ཀྱིས་བཅིངས་ཏེ་འཁོར་བའི་འཁྲུལ་སྣང་དུ་འཁྱམས་ཏེ་རང་གིས་རང་ལ་གནོད་པ་བྱས་པ་དེ་ཉིད། བླ་མ་དགེ་བའི་བཤེས་གཉེན་གྱི་ཡེ་ཤེས་ཀྱི་རལ་གྲིས་ལས་ཉོན་གྱིས་བཅིངས་པ་དེ་དག་ཐམས་ཅད་གཅོད་དེ་ཐར་པ་ལམ་ལ་བདེ་བ་གཏོང་བ་ཡིན་པས། དེའི་ཕྱིར་ན་བླ་མ་དང་སངས་རྒྱས་ཡོན་ཏན་ངོས་ནས་ཁྱད་པར་མེད་ནའང༌། བཀའ་དྲིན་གྱི་སྒོ་ནས་བླ་མ་སངས་རྒྱས་ཉིད་དུ་བསམ་དགོས་པ་ཡིན་ཞེས་སོ། (15)  །འདུས་བྱས་མི་རྟག་འཇིག་པའི་ཆོས་དྲུག་ནི། །རྒྱུ་རྐྱེན་འདུས་ཕྱིར་འཇིག་པ་ཉིད་དང་ནི། །སྔར་སྐྱེས་མ་ལུས་ཤི་བས་འཇིག་ངེས་དང༌། །སྣོད་བཅུད་མི་རྟག་འགྱུར་བས་འཇིག་ངེས་དང༌། །ཚེ་ལ་ངེས་མེད་འཆི་བས་འཇིག་པ་དང༌། །ཉིན་མཚན་སྐད་ཅིག་འགྲོ་བས་འཇིག་པ་དང༌། །སྐྱེས་མཐའ་འཆི་བར་ངེས་ཕྱིར་འཇིག་པ་བསམ། །ཞེས་པ་སྟེ། དེ་ནས་དམ་པའི་ཆོས་སྒྲུབ་པར་བྱེད་པ་དེ་ལ། འདུས་བྱས་མི་རྟག་པ་བློས་བསྐུལ་མ་མ་བྱས་ན་རྣམ་གཡེང་གི་དབང་གི་འཁོར་བ་འཆིང་འགྲོ་རྒྱུ་རེད་དུས། དེའི་ཕྱིར་ན་འདུས་བྱས་མི་རྟག་པ་ངང་ཚུལ་བསམ་པ་ལ་ཆོས་དྲུག་ཡོད། གང་རེད་ཟེར་ན། འཁོར་བའི་འཁྲུལ་སྣང་འདི་ཐམས་ཅད་རྒྱུ་རྐྱེན་རྟེན་འབྲེལ་ལྷན་ཅིག་ཏུ་ཚོགས་པ་ལས་བྱུང་བ་ཡིན་པའི་ཕྱིར་ན། རྒྱུ་རྐྱེན་རྟེན་འབྲེལ་ཚོགས་པ་ཕར་འགྱེ་འགྲོ་དུས། དཔེར་ན་རྒྱུག་པ་མང་པོ་གཅིག་ལ་གཅིག་བརྟེན་ཏེ་གུར་ལྟ་བུ་བྱས་ཡོད་ན་རྒྱུག་པ་རེ་རེ་ཤོར་ན་གུར་དེ་འཇིག་འོང་རྒྱུ་རེད་དུས། དཔེ་དེ་ལྟ་བུ་རྒྱུ་རྐྱེན་གྱི་ཚོགས་པ་ལས་རེ་རེ་འབྲལ་ན་ཕ་ཞིག་འགྲོ་རྒྱུ་མ་གཏོགས་རྟག་པ་བརྟན་པ་བྱས་བསྡད་པ་གཅིག་ཀྱང་མེད་ཟེར། དེ་མ་ཚད་པ་ཞིག་ད་སྔ་ཡན་ཆད་དུ་འཁོར་བའི་གནས་རིས་ལ་མི་མང་པོ་སྐྱེས་ཡོད་རྒྱུ་རེད་དེ། སྐྱེས་པ་དེ་ཐམས་ཅད་སྐྱེ་བའི་ཐ་མ་འཆི་ཟེར་བ་དེ་རེད་དུས། ལྷའི་དབང་པོ་ཚངས་པ་དང༌། རྒྱ་བྱིན་དང༌། སངས་རྒྱས་མཚན་དཔེས་བརྒྱན་པའི་སྐུ་དང༌། དགྲ་བཅོམ་པ་ཟག་པ་ཟད་པ་དང༌། དྲང་སྲོང་ཆེན་པོ་མངོན་ཤེས་ལྔ་རྣམས་ལྡན་ཏེ་ནམ་མཁའ་ནས་འཕུར་བ་དང༌། འཛམ་གླིང་མཛེས་པའི་རྒྱན་དྲུག །མཆོག་གཉིས་ལ་སོགས་པ་མཁས་གྲུབ་ཐམས་ཅད་ཀྱང་འགྲོ་དོན་དང་འཕྲིན་ལས་རྫོགས་ཚར་དུས་སླར་སྐུ་མྱ་ངན་ལས་འདའ་ཚུལ་བསྟན་པ་མ་གཏོགས། མང་ཆེ་བ་བཞུགས་པ་གཅིག་ཀྱང་མེད་པས་ན། རང་ཅག་ཐམས་ཅད་ཀྱང་ཨ་མ་ལས་སྐྱེས་ནས་ད་མ་ཐུག་བར་དུ་འཆི་བ་ལ་ཐག་ཇེ་ཉེར། གསོན་པོ་ལ་ཚེ་ཇེ་ཐུང་དུ་འགྲོ་བས་འཇིག་པར་ངེས་པ་དང༌། ཕྱི་སྣོད་ཀྱི་འཇིག་རྟེན་ལ་བསམ་ན་རགས་པ་མེ་བདུན་ཆུ་གཅིག་གིས་འཇིག་པ་དང༌། དབྱར་དགུན་སྟོན་དཔྱིད་དུས་བཞིས་འཇིག་པ་དང༌། ཕྲ་བ་ཉིན་མཚན་དང་སྐད་ཅིག་ཐང་ཅིག་གིས་འཇིག་པ་ཡིན། ནང་བཅུད་ཀྱི་སེམས་ཅན་ལ་བསམ་ན། དམ་པའི་སྐྱེས་བུ། སྐྱེ་རྒུའི་བདག་པོ་ཚེ་སྲོག་ངེས་པ་མེད་པས་འགྱུར་འགྲོ་བ་མ་གཏོགས་རྟག་ཏུ་བསྡད་བསྡད་པ་གཅིག་ཀྱང་མེད་པས་ན་འཇིག་པར་ངེས་པ་དང༌། མིའི་ཚེ་འདི་ཉིད་ལའང༌། དུས་ཚོད་དེ་ཙམ་ན་འཆི། བྱ་བ་འདི་རྫོགས་ན་འཆི་ཟེར་རྒྱུ་ངེས་པ་ཡོད་རྒྱུ་མ་རེད་དུས། ནམ་འཆི་ཆ་མེད་པ་རེད་དུས་འཆི་བའི་འཇིག་པ་དང༌། དེ་ནས་ཉིན་མོ་དང་མཚན་མོ་སྐད་ཅིག་རེ་རེ་བཞིན་དུ་འཆི་བ་ལ་ཐག་ཇེ་ཉེ་འགྲོ་དུས་གསོད་སར་ཚུད་པའི་གཤེད་དམར་ལྟ་བུ་ཡིན་པས་ན་འགྲོ་བས་འཇིག་པ་དང༌། འཇིག་རྟེན་ཁམས་སུ་ཚུར་སྐྱེས་ཟིན་ནས་བཟུང་སྟེ། སྐྱེ་བའི་མཐའ་མ་ནི་འཆི་བ་དེ་ཉིད་ཆོས་ཉིད་ཀྱི་ཡོད་པས་ན་འཆི་བར་ངེས་པས་འཇིག་པ་བསམ་པ་དང་དེས་སྒོ་ནས་མི་རྟག་པའི་བསྐུལ་མ་འདེབས་དགོས་ཡིན། 