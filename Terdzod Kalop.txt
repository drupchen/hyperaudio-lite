༄། དེ་ཡང་རྒྱལ་བའི་སྲས་པོ་ཞི་བ་ལྷས། འགྲོ་བའི་སྡུག་བསྔལ་སྨན་གཅིག་པུ། །བདེ་བ་ཐམས་ཅད་འབྱུང་བའི་གནས། །བསྟན་པ་རྙེད་དང་བཀུར་སྟི་དང་། །བཅས་ཏེ་ཡུན་རིང་གནས་གྱུར་ཅིག །ཅེས་གསུངས་པ་ལྟར། འཇིག་རྟེན་གྱི་ཁམས་ཕྱོགས་བཅུའི་ཞིང་རྣམས་ཀུན་ལ་ཕན་པ་དང་བདེ་བའི་དངོས་པོ་དེ་གང་ནས་བྱུང་ཟེར་ན། སངས་རྒྱས་ཀྱི་བསྟན་པ་རིན་པོ་ཆེ་འདི་ཁོ་ན་ལས་བྱུང་བ་ཡིན། སངས་རྒྱས་ཀྱི་བསྟན་པ་རིན་པོ་ཆེ་ལས་ཇི་ལྟར་བྱུང་བའི་ཚུལ་མདོར་བསྡུས་ཤིག་ཞུས་ན། བདག་ཅག་གི་སྟོན་པ་ཐབས་མཁས་ལ་ཐུགས་རྗེ་ཆེན་པོ་དང་ལྡན་པ་དེས་ཆོས་ཉིད་འོད་གསལ་རྡོ་རྗེ་ཆེན་པོའི་ཀློང་དུ་སྐུ་དང་ཡེ་ཤེས་འདུ་འབྲལ་མེད་པའི་བདག་ཉིད་དུ་མངོན་པར་རྫོགས་པ་སངས་རྒྱས་ཏེ་དུས་གསུམ་རྟག་པར་དུ་ཟབ་གསལ་གཉིས་སུ་མེད་པའི་ཡེ་ཤེས་ཀྱི་དགོངས་པ་ལས་མི་གཡོ་བར་བཞུགས་པར་གྱུར་པ་དེ་ཉིད་ཆོས་སྐུའི་ཀློང་དུ་བཞུགས་ནའང་། ཐུགས་རྒྱུད་དུ་ཟག་པ་མེད་པའི་སྤངས་རྟོགས་ཀྱི་ཡོན་ཏན་ཐམས་ཅད་ཉི་མ་དང་འོད་ཟེར་བཞིན་དུ་འདུ་འབྲལ་མེད་པ་ལྷུན་གྱིས་གྲུབ་པའི་བདག་ཉིད་ལ་བརྟེན་ནས། ལོངས་སྐུ་ངེས་པ་ལྔ་དང་ལྡན་པའི་ཚོམ་བུའི་ཚུལ་དུ་བཀོད་པར་གྱུར་པའི་ཁ་སྦྱོར་ཡན་ལག་བདུན་གྱིས་ཆོས་ཀྱི་འཁོར་ལོ་རྒྱ་ཆེན་པོ་རང་བཞིན་ལྷུན་གྲུབ་ཏུ་བསྐོར་བར་གྱུར་པ་དེ། སངས་རྒྱས་ཐུགས་རྗེ་ཅན་གྱིས་གདུལ་བྱ་མ་ལྷགས་པ་རྣམས་ལ་རང་བཞིན་ལྷུན་གྲུབ་ཏུ་འཆར་བར་འགྱུར་པའི་དུས་ལ་བབས་པའི་ཚེ་ན་རྩོལ་མེད་ལྷུན་གྲུབ་ཀྱི་དགོངས་པ་ཤར་ཏེ། ད་ལྟ་བདག་ཅག་མི་མཇེད་འཇིག་རྟེན་ཚོགས་ཆེན་ཞིང་གི་བསྐལ་པ་འདི་ཉིད་ཀྱི་དབང་དུ་བྱས་ན། རྣམ་པར་སྣང་མཛད་གངས་ཅན་མཚོའི་ཡེ་ཤེས་སྒྱུ་འཕྲུལ་དྲྭ་བའི་བཀོད་པའི་དབང་དུ་བྱས་ན་ཕྱག་གི་པདྨ་མཉམ་པར་བཞག་པའི་སྟེང་དུ་སྤོས་ཀྱི་ལྷུང་བཟེད་བདུད་རྩིས་གང་བ་དེ་ལ་མེ་ཏོག་པདྨའི་སྡོང་པོ་ཉི་ཤུ་རྩ་ལྔ་སྐྱེས་པ་དེ། སྐུ་གསུང་ཐུགས་ཡོན་ཏན་ཕྲིན་ལས་མི་ཟད་པ་རྒྱན་གྱི་འཁོར་ལོ་ལྔ་ལ་ནང་གསེས་ཀྱི་དབྱེ་བ་ལྔ་ལྔར་ཕྱེ་བས་ཉི་ཤུ་རྩ་ལྔ་ལས་ཐུགས་ཀྱི་ཐུགས་སུ་གྱུར་པ། ཀུན་བཟང་འོད་གསལ་རྡོ་རྗེ་སྙིང་པོའི་བསྟན་པ་འབྱུང་བའི་གནས་མི་མཇེད་འཇིག་རྟེན་གྱི་ཁམས་འདི་ལ་བསྐལ་པ་བཟང་པོའི་སངས་རྒྱས་སྟོང་རྩ་གཉིས་མངོན་པར་སངས་རྒྱས་ཏེ་ཆོས་ཀྱི་འཁོར་ལོ་བསྐོར་བཞེས་པའི་ཚུལ་མདོ་སྡེ་པདྨ་དཀར་པོ་དང་། བསྐལ་པ་བཟང་པོ་ལ་སོགས་པ་ལས་ལུང་བསྟན་པ་དེའི་བསྐལ་བཟང་རྣམ་འདྲེན་བཞི་པ་མཉམ་མེད་ཤཱཀྱའི་རྒྱལ་པོ་དེ་ཉིད་ཀྱིས་ཐུན་མོང་གི་གདུལ་བྱ་རྣམས་ཀྱི་ངོར་མཆོག་གི་སྤྲུལ་པའི་སྐུའི་ཚུལ་དུ་བསྟན་ནས། མཛད་པ་ཆོས་ཀྱིས་འགྲོ་བ་འདུལ་བའི་སྒོ་ནས་ཆོས་ཀྱི་འཁོར་ལོ་བསྐོར་བ་དེ་ལ་བརྟེན་ནས་ད་ལྟའང་སངས་རྒྱས་ཀྱི་བསྟན་པ་མ་ཉམས་པའི་ཚུལ་དུ་བཞུགས་པ་དེ་ལ་ལོ་རྒྱུས་དང་གླེང་སློང་གི་ཚུལ་དུ་ཞུས་ན། རྒྱུ་མཚན་ཉིད་ཀྱི་ཐེག་པ་གཙོ་བོར་བསྟན་པ་དང་། འབྲས་བུ་རྡོ་རྗེ་ཐེག་པ་གཙོ་བོར་བསྟན་པ་དེ་འདྲ་བ་ཡོད་ནའང་། དེ་དག་ཐམས་ཅད་གདུལ་བྱ་ཐུན་མོང་དང་ཐུན་མོང་མ་ཡིན་པའི་སྣང་ཚུལ་གྱི་དབང་དུ་བསྟན་པའི། ཚུལ་འདི་ལ་བཤད་པ་མི་འདྲ་བ་ཡོད་ཀྱང་དོན་གྱི་དགོངས་པའི་གནད་ལ་དབྱེ་བ་མེད་པར། གནས་སྐབས་གདུལ་བྱ་སྤྱོད་པ་དང་ལྡན་པ་ཐམས་ཅད་ཡིད་ཆེས་ཀྱི་སྤྲོ་བ་སྐྱེས་པ་ཤ་སྟག་ཏུ་གྱུར་པ་ཡིན་ལ། དེ་ཐམས་ཅད་ཀྱི་སྙིང་པོ་རུ་གྱུར་པ་དེ་གང་ཡིན་ཞེ་ན། དེ་སངས་རྒྱས་ཀྱི་བསྟན་པ་རིན་པོ་ཆེ་འདི་ཁོ་ན་ལ་རག་ལས། སངས་རྒྱས་ཀྱི་བསྟན་པ་རིན་པོ་ཆེ་དེ་གང་ཡིན་ཟེར་ན། སློབ་དཔོན་ཆེན་པོ་དབྱིག་གཉེན་གྱིས། སྟོན་པའི་དམ་ཆོས་རྣམ་གཉིས་ཏེ། །ལུང་དང་རྟོགས་པའི་བདག་ཉིད་དོ། །དེ་འཛིན་བྱེད་དང་སྨྲ་བྱེད་པ། །སྒྲུབ་པར་བྱེད་པ་ཁོ་ནའོ། །ཞེས་གསུངས་པ་ལྟར། ལུང་གི་ཆོས་སྡེ་སྣོད་གསུམ་གྱི་འཆད་ཉན་དང་། རྟོགས་པའི་ཆོས་བསླབ་པ་གསུམ་གྱི་ཉམས་ལེན་ལ་བརྟེན་ཏེ་བཤད་པ་དང་སྒྲུབ་པ་གཉིས་ཀྱི་སྒོ་ནས་ཆོས་ཀྱི་འཁོར་ལོ་བསྐོར་བར་མཛད་དགོས་པའི་ཕྱིར་ན། དེ་ད་ལྟའི་གནས་སྐབས་ན་ཆོས་ཀྱི་འཁོར་ལོ་དེ་མ་ཉམས་པར་གནས་བཞིན་པ་དེ་སྔོན་ཆད་རྒྱ་གར་འཕགས་པའི་ཡུལ་དུ་ཛམ་གླིང་མཛེས་པར་བྱེད་པའི་རྒྱན་དྲུག །མཆོག་གཉིས། རྣལ་འབྱོར་གྱི་དབང་ཕྱུག་བརྒྱད་ཅུ་རྩ་བཞི་ལ་སོགས་པས་སངས་རྒྱས་ཀྱི་བསྟན་པ་དཀར་འཇམ་ཡུག་གཅིག་ཏུ་བརྡལ་བར་གྱུར་པ་དེ་ཉིད། ངོ་བོ་གནས་ཚུལ་གྱི་དབང་དུ་བྱས་ན། གསང་སྔགས་རྡོ་རྗེ་ཐེག་པའི་བསྟན་པ་འབྱུང་བའི་ཡུལ་ཉི་ཤུ་རྩ་བཞི་དང་གནས་སུམ་ཅུ་རྩ་གཉིས་སུ་ཡོད་པ་ལས། བདེ་བ་ཆེན་པོའི་ཆོས་ཀྱི་འབྱུང་གནས་སུ་གྱུར་པ་དེ་འཕགས་པ་འཇིག་རྟེན་དབང་ཕྱུག་རང་གིས་བདག་གིར་བཟུང་བ་ཕོ་ཐམས་ཅད་དཔའ་བོའི་རིགས་ཅན། མོ་ཐམས་ཅད་དཔའ་མོའི་རིགས་ཅན། ཨ་མ་དང་མ་ཎི་མཉམ་དུ་བགྲང་པ། ཐེག་པ་ཆེན་པོའི་ཆོས་ཀྱི་འཁོར་ལོ་བསྐོར་བར་གྱུར་པའི་སྐལ་ལྡན་གྱི་འདུས་པ་ཤ་སྟག་ཏུ་འཚོ་བར་གྱུར་པའི་ཐུགས་རྗེ་དུས་ལ་བབས་པ་ལ་བརྟེན་ནས། ཆོས་རྒྱལ་མེས་དབོན་རྣམ་པ་གསུམ་གྱི་རིང་ལུགས་ལ་བརྟེན་ཏེ་སངས་རྒྱས་ཀྱི་བསྟན་པ་རིན་པོ་ཆེ་རིམ་པ་བཞིན་དྲངས། ལྷག་པར་དུ་རྗེ་བཙུན་འཇམ་དཔལ་དབྱངས་ཟུར་ཕུད་ལྔ་པ་དེས་དམའ་ལྷ་བབས་ཀྱི་རྒྱལ་པོ་ས་ལྷུན་གྲུབ་ཀྱི་མངའ་བདག་དབུས་ཕང་བོད་ཀྱི་སྤྱི་དཔལ་ཛམ་གླིང་གསུམ་གཉིས་ལ་མངའ་དབང་བསྒྱུར་པ་རྒྱལ་པོ་ཁྲི་སྲོང་གྱི་སྐུར་བཞེངས་ནས་སྔོན་སྨོན་གྱི་ཐུགས་རྗེ་དུས་སུ་བབས་ཏེ། དུས་གསུམ་རྒྱལ་བ་སྲས་དང་བཅས་པའི་ཡེ་ཤེས་ཀྱི་སྤྱི་གཟུགས་མ་ཧཱ་མུ་ནི་རྡོ་རྗེ་འཆང་ཆེན་པོ་དེ་ཉིད་ངེས་པའི་དོན་དུ་སངས་རྒྱས་སྣང་བ་མཐའ་ཡས་ཀྱི་དགོངས་པ་དང་དབྱེར་མེད་ནའང་། སྣང་བའི་ཆ་ལ་གསང་བ་རྡོ་རྗེ་ཐེག་པའི་རྡོ་རྗེ་རིག་པ་འཛིན་པའི་ཚུལ་དུ་བསྟན་པ་དང་། བྱང་ཆུབ་ཐུབ་པའི་རྒྱལ་ཚབ་ཆེན་པོ་འགྲན་ཟླ་དང་བྲལ་བར་གྱུར་པ་མཁན་ཆེན་ཞི་བ་འཚོ་རྣམ་པ་གཉིས་སྤྱན་དྲངས་ཏེ་བོད་གངས་ཅན་གྱི་ལྗོངས་སུ་སྔོན་ཆད་མ་དར་བ་ལྷ་ཚབ་ཀྱི་འགྲོ་བ་ཐམས་ཅད་ཨྱོན་གྱི་སློབ་དཔོན་སངས་རྒྱས་གཉིས་པས་བཀའ་རྟགས་ཀྱི་ཕྱག་རྒྱས་ཟིལ་འོག་ཏུ་བཅུག །སངས་རྒྱས་ཀྱི་བསྟན་པ་དཀར་འཇམ་ཡུག་གཅིག་ཏུ་བརྡལ་བའི་ཚུལ་འདི་ཉིད་ལ་བརྟེན་ཏེ་སྔོན་གྱི་ཐུགས་རྗེ་དུས་སུ་བབས་པའི་དབང་གིས་རྡོ་རྗེ་ཡེ་ཤེས་སྐུའི་རང་གཟུགས་པཎྜི་ཏ་ཆེན་པོ་བི་མ་ལ་མི་ཏྲ་དང་། སློབ་དཔོན་སངས་རྒྱས་གསང་བ་ལ་སོགས་པ་རྒྱ་གར་འཕགས་པའི་ཡུལ་དུ་སངས་རྒྱས་དངོས་དང་མཉམ་པའི་པཎྜི་ཏ་བརྒྱ་རྩ་བརྒྱད་བོད་གངས་ཅན་གྱི་ལྗོངས་སུ་མ་ཧཱ་མུ་ནི་རྡོ་རྗེ་ཐོད་ཕྲེང་རྩལ་དང་དགོངས་པ་མཉམ་པར་གྱུར་པ་ལོ་ཆེན་བཻ་རོ་ཙ་ན་དང་། སྐ་བ་དཔལ་བརྩེགས། ཅོག་རོ་ཀླུའི་རྒྱལ་མཚན་ལ་སོགས་པ་ལོ་ཙཱ་བ་བརྒྱ་རྩ་བརྒྱད་ལྷན་ཅིག་ཏུ་འཛོམས་ཏེ། བསམ་ཡས་མི་འགྱུར་ལུགས་གསུམ་ལྷུན་གྱིས་གྲུབ་པའི་གཙུག་ལག་ཁང་བཞེངས། མདོ་སྔགས་བཤད་སྒྲུབ་ཀྱི་སྡེ། ཉན་བཤད་བསྒྱུར་གསུམ་གྱི་གཏན་ལ་ཕབ། ཁྱད་པར་དུ་ཡང་ཆོས་ཀྱི་རྒྱལ་པོ་ཁྲི་སྲོང་ལྡེའུ་བཙན་གྱི་གདུང་ཤུགས་དྲག་པོས་ལུས་ལོངས་སྤྱོད་ཡོད་དགུ་རྩལ་སྤྲུགས་སུ་ཕུལ་བ་དང་བཅས་ཏེ་གསང་སྔགས་རྡོ་རྗེ་ཐེག་པའི་ཆོས་ཀྱི་འཁོར་ལོ་བསྐོར་བར་གསོལ་བ་བཏབ་པས་བསམ་ཡས་མཆིམས་ཕུ་བྲག་དམར་ཀེའུ་ཚང་ངེས་པའི་དོན་དུ་འོག་མིན་རྡོ་རྗེ་དབྱིངས་ཀྱི་ཕོ་བྲང་ཆེན་པོ་རུ། རྒྱུད་འབུམ་ལས་ཀྱང་། སྙིང་གི་བུ་དགུ་ལ་བདེ་གཤེགས་སྒྲུབ་པ་བཀའ་བརྒྱད་ཀྱི་དཀྱིལ་འཁོར་ཚོམ་བུའི་ཞལ་ཕྱེ་སྟེ། ཐོག་མ་སྨིན་གྲོལ་གྱི་རྡོ་རྗེ་གཏོར་བླུགས་ཆེན་པོས་དག་ཅིང་ཡེ་ཤེས་ཀྱི་རོལ་པར་བྱིན་གྱིས་བརླབས་པ་ནས་བཟུང་སྟེ། དེ་ནས་རིམ་པ་བཞིན། རྗེ་འབངས་ཉི་ཤུ་རྩ་ལྔ། ཡེར་པའི་གྲུབ་ཆེན་བརྒྱད་ཅུ། མཁར་ཆུའི་རྟོགས་ལྡན་ང་ལྔ་ལ་སོགས་པའི་སངས་རྒྱས་ཀྱི་བསྟན་པ་རྒྱ་གར་འཕགས་པའི་ཡུལ་དུ་དར་བ་ལས་ཀྱང་ལྷག་ཙམ་ཞིག་བྱུང་བ་ལ་བརྟེན་ཏེ། རིམ་པ་བཞིན་དུ་རྒྱལ་བའི་བསྟན་པ་རིན་པོ་ཆེ་འདི་ཉིད་ད་ལྟའི་ཡུན་དུ་གནས་པར་གྱུར་པ་ཡིན་ལ། དེ་ཐམས་ཅད་ལ་ལྟ་བ་སྒོམ་པ་སྤྱོད་པ་འབྲས་བུའི་ཚུལ་དུ་བྱས་ན་སྟོན་པ་ཤཱཀྱ་ཐུབ་པའི་བསྟན་པ་གཅིག་གི་རང་བཞིན་ལས་འགལ་ཟླ་རུ་གྱུར་པ་མེད་ནའང་། བཀའ་སྲོལ་འདྲེན་པའི་ཤིང་རྟས་བསྒྱུར་སྔ་ཕྱི་དང་། སྟོན་པའི་བསྟན་པ་བྱོན་པའི་རིམ་པ་ལ་བརྟེན་ཏེ་བོད་གངས་ཅན་གྱི་ལྗོངས་སུ་བཤད་པའི་ཆོས་རྒྱུན་འདེགས་པའི་ཀ་བ་ཆེན་པོ་བཅུ། སྒྲུབ་པའི་རྒྱུན་འདེགས་པའི་ཤིང་རྟ་ཆེན་པོ་བརྒྱད་བཅས་ཡོངས་སུ་གྲགས་པར་གྱུར་པ་དེ་ཐམས་ཅད་ཀྱིས་སངས་རྒྱས་ཀྱི་བསྟན་པ་རིན་པོ་ཆེ་ལུང་སྡེ་སྣོད་གསུམ་གྱི་འཆད་ཉན། ལམ་བསླབ་པ་གསུམ་གྱི་ཉམས་ལེན་ལ་བརྟེན་ཏེ་དཀར་འཇམ་དུ་གནས་པར་གྱུར་པ་ཡིན་ལ། དེས་ན་ཁྱེད་རྣམ་པ་ཚང་གིས་སྙིགས་མའི་དུས་ཀྱི་མཐའ་མ་འདི་ལྟ་བུ་གནས་པའི་སྐབས་སུ་རྒྱལ་བའི་ཐུགས་རྗེ་དང་ཕྲིན་ལས་ལ་ནམ་ཡང་འགག་པ་མེད་པའི་སྟོབས་ཀྱིས་ཇི་ལྟར་སྟོན་པའི་བསྟན་པ་དེ་དག་ཐམས་ཅད་ཀྱང་མ་ཉམས་པ་ད་ལྟ་ཡང་བོད་ཀྱི་ཕྱོགས་སུ་རྒྱ་དམར་ཀླ་ཀློས་བཙན་དབང་ལ་བརྟེན་ནས་ཅུང་ཟད་ཉམས་སྨད་པ་ལྟ་བུར་གྱུར་ན་ཡང་། རྒྱ་བོད་ཀྱི་སོ་མཚམས་སུ་འགྱུར་པ་སྦས་ཡུལ་འབྲས་མོ་གཤོངས་དང་། ལྷོ་ཙན་དན་ནགས་ཀྱི་ཚལ་ཆེན་པོ་དང་། བལ་ཡུལ་ལ་སོགས་པར་རོང་འཚམས་འདི་དག་ཐམས་ཅད་དུ་གསང་སྔགས་རྡོ་རྗེ་ཐེག་པ་གཙོ་བོར་གྱུར་པའི་རྒྱུ་མཚན་ཉིད་ཐེག་པ་དང་འབྲས་བུ་རྡོ་རྗེ་ཐེག་པའི་བསྟན་པ་མ་ཉམས་པ་ཤིན་ཏུ་གནས་པར་གྱུར་པ་འདི་ཉིད་ཕན་བདེ་ཟུང་གི་གཟུགས་སུ་གནས་ཞིང་། དེ་ཉིད་འཛིན་པར་བྱེད་པའི་སྐྱེས་བུ་དེ་ལའང་འཕགས་མཆོག་པད་དཀར་འཆང་བ་ངུར་སྨྲིག་གར་གྱིས་རོལ་ཞིང་གངས་ཅན་བསྟན་པ་ཡོངས་རྫོགས་ཀྱི་ཤིང་རྟ་ཆེན་པོ་རུ་གྱུར་པ། སྙིགས་མའི་དུས་སུ་ཐུགས་རྗེ་དང་སྨོན་ལམ་འགྲན་ཟླ་དང་བྲལ་བར་གྱུར་པ་ཐམས་ཅད་མཁྱེན་པ་བསྟན་འཛིན་རྒྱ་མཚོ་དང་ནི། འཕགས་པ་འཇིག་རྟེན་དབང་ཕྱུག་གི་ཐུགས་རྗེ་ཡེ་ཤེས་ཀྱི་རོལ་གར་ཀུན་མཁྱེན་མངོན་སུམ་དུ་མིའི་གཟུགས་སུ་བྱོན་པ་རྒྱལ་དབང་ཀརྨ་པ་རང་བྱུང་རིག་པའི་རྡོ་རྗེ་དང་། རྒྱལ་བ་འཁོན་གྱི་གདུང་རྒྱུད་ལས་གངས་རྒྱུད་རྡོ་རྗེ་འཛིན་པའི་ཐུགས་རྗེ་ཤ་སྟག་གྱུར་པ་ས་སྐྱ་གོང་མ་རིན་པོ་ཆེ་དང་བདག་ཆེན་རྣམ་གཉིས་ལ་སོགས་པ་དང་། དེ་བཞིན་དུ་གསང་སྔགས་སྔ་འགྱུར་བསྟན་པའི་ཕྱོགས་སུ་པདྨའི་རྒྱལ་ཚབ་རིག་འཛིན་འགྲོ་བ་འདུལ་བ་ཐམས་ཅད་ཀྱི་གཙོ་བོར་གྱུར་པ་བདུད་འཇོམས་འཇིགས་བྲལ་ཡེ་ཤེས་རྡོ་རྗེ་དང་། སྨིན་གླིང་ཁྲི་ཆེན་རིན་པོ་ཆེ་ལ་སོགས་པ། མདོར་ན་བོད་ཡུལ་ཆོས་ལུགས་ཁག་བཞིའི་བསྟན་པ་མ་ཉམས་པར་འཛིན་པར་བྱེད་པའི་སྐྱེས་བུ་ཐམས་ཅད་རྒྱ་གར་འཕགས་པའི་ཡུལ་དུ་ཞབས་ཀྱི་བཀོད། བསྟན་པའི་སྦྱིན་བདག་ཆེན་པོ་རྣམས་ཀྱིས་ཞབས་ཏོག་ལ་བརྟེན་ཏེ་བཤད་སྒྲུབ་ཀྱི་བསྟན་པ་དར་རྒྱས་སུ་བྱུང་བར་གྱུར། དེང་དུས་ཚོད་ཀྱི་སྙིགས་མ་འདི་ལྟ་བུར་གྱུར་པའི་སྐབས་འདི་ལྟ་བུ་ལའང་ད་ལྟ་གནས་འདི་ཉིད་དུ་རིན་ཆེན་གཏེར་གྱི་མཛོད་ཆེན་པོའི་གསང་མཛོད་ཀྱི་སྨིན་བྱེད་ཀྱི་དབང་། གྲོལ་བྱེད་ཀྱི་ཁྲིད། རྒྱབ་རྟེན་གྱི་བཤད་ལུང་དང་བཅས་པ་སྔོན་གྱི་རིག་པ་འཛིན་པ་མཁས་པའི་དབང་ཕྱུག་གྲུབ་པའི་གཙུག་རྒྱན་རྣམས་ཀྱིས་ཕྱག་ལེན་དུ་ཇི་ལྟར་བསྟར་བ་བཞིན་དུ། ཆོས་འཆད་ཉན་གྱི་སྐལ་པ་བཟང་པོའི་ཉི་མ་གསར་དུ་ཤར་བར་གྱུར་པ་འདི་ཉིད་ལའང་དུས་སྙིགས་མ་ལྔ་བདོ་བའི་སྐབས་སུ་སྐལ་པ་བཟང་པོ་ཞིག་བྱུང་བ་ལྟ་བུ་རེད་དུས། འདི་ཉིད་གསན་མཁན་གྱི་དབང་དུ་བཏང་ན། ལྔ་བརྒྱའི་གཙུག་རྒྱན་པཎ་ཆེན་བི་མ་ལ་མི་ཏྲ་དེ་ཉིད་གསང་ཆེན་བསྟན་པ་ཡོངས་རྫོགས་ཀྱི་ཤིང་རྟ་རུ་བྱོན་པར་གྱུར་པ་བཀའ་བབས་བདུན་གྱི་མངའ་བདག་རྫོགས་པའི་སངས་རྒྱས་མིའི་གཟུགས་སུ་སྣང་བར་གྱུར་པ། འཇམ་དབྱངས་མཁྱེན་བརྩེ་དབང་པོ་དེ་ཉིད་པཎ་ཆེན་བི་མ་ལ་མི་ཏྲའི་ཞལ་གཟིགས་ཏེ་སྐུ་གསུང་ཐུགས་ཡོན་ཏན་ཕྲིན་ལས་ལྔའི་སྤྲུལ་པས་སངས་རྒྱས་ཀྱི་བསྟན་པ་ཇི་སྲིད་གནས་ཀྱི་བར་དུ་རྒྱལ་བའི་བསྟན་པ་རིན་པོ་ཆེ་འཛིན་སྤེལ་སྐྱོང་བ་ཞལ་གྱིས་བཞེས་པར་དེ་ལྟ་བུ་ལུང་བསྟན་པ་བཞིན་དུ། དེའི་སྐུ་གསུང་ཐུགས་ཡོན་ཏན་ཕྲིན་ལས་ཀྱི་སྤྲུལ་པ་ལྔ་བྱོན་པའི་ནང་ནས་གཙོ་བོ་རུ་གྱུར་པ། བོད་གངས་ཅན་གྱི་ལྗོངས་སུ་གསར་རྙིང་རིས་སུ་མ་མཆིས་པའི་གྲུབ་མཐའ་ཐམས་ཅད་ལ་མཁས་པའི་རྣམ་སྤྱོད། གྲུབ་པའི་ཉམས་རྟོགས། བཟང་པོའི་ཕྲིན་ལས། མཛད་པའི་ཕྲིན་ལས། སྒོ་ཐམས་ཅད་ནས་འགྲན་ཟླ་དང་བྲལ་བ་བདག་ཅག་རྣམས་ཀྱི་རིགས་དང་དཀྱིལ་འཁོར་རྒྱ་མཚོའི་ཁྱབ་བདག་བཀའ་དྲིན་མཚུངས་པ་མེད་པའི་གཏེར་ཆེན། སྙིགས་མའི་དུས་སུ་སངས་རྒྱས་དངོས་དང་ཞལ་མི་གཉིས་པར་གྱུར་པ་འཇམ་དབྱངས་ཆོས་ཀྱི་བློ་གྲོས་རིས་མེད་བསྟན་པའི་རྒྱལ་མཚན་དཔལ་བཟང་པོ། གསང་བའི་མཚན་དུ་པདྨ་ཡེ་ཤེས་རྡོ་རྗེ་ཞེས་མཚན་ཡོངས་སུ་གྲགས་པ་དེ་ཉིད་ཀྱང་སྐུ་མ་ནོངས་པར་སྦས་ཡུལ་འབྲས་མོ་གཤོངས་སུ་་ཞབས་ཀྱིས་བཀོད། ཆོས་ཀྱི་འཁོར་ལོ་རྒྱ་ཆེན་པོ་བསྐོར་ཏེ་མཐའ་མའི་མཛད་པ་བསྟན་པའི་གནས་སུ་གྱུར་པའི་རྟེན་འབྲེལ་གྱི་དབང་གིས། སླར་ཡང་བྱང་ཆུབ་སེམས་པ་རྣམས་ཀྱི་ཐུགས་རྗེ་དང་སྨོན་ལམ་ནམ་ཡང་འགག་པ་མེད་པ་དེ་ཉིད་ཀྱི་ཡེ་ཤེས་སྒྱུ་མའི་རོལ་པའི་ཟློས་གར་རུ་གྱུར་པ་མཆོག་གི་སྤྲུལ་པའི་སྐུ་རིན་པོ་ཆེ་འཇམ་དབྱངས་ཐུབ་བསྟན་ཆོས་ཀྱི་རྒྱ་མཚོ་ཞེས་མཚན་ཡོགས་སུ་གྲགས་པ་དེ་ཉིད་དང་། སྙིགས་མའི་དུས་སུ་གསང་སྔགས་སྔ་འགྱུར་པའི་བསྟན་པ་འཛིན་པའི་ཤིང་རྟ་གཅིག་པུར་་གྱུར་པ་རྒྱལ་བ་རིན་ཆེན་གཙུག་ཏོར་ཅན་གྱི་སྐུའི་རྣམ་སྤྲུལ་དུ་ཡོངས་སུ་གྲགས་པ་གྲུབ་དབང་རྫོགས་ཆེན་པ་ཞེས་བྱ་བ་འགྲན་ཟླ་དང་བྲལ་བ་དེ་ཉིད། རྡོ་གྲུབ་རིན་པོ་ཆེ་འཇིགས་མེད་ཐུབ་བསྟན་ཕྲིན་ལས་དཔལ་འབར་གྱིས་དག་ཆེན་ཡེ་ཤེས་གཟིགས་པས་ཇི་ལྟར་ལུང་བསྟན་པ་བཞིན་དུ་མཆོག་གི་སྤྲུལ་སྐུ་ཉི་ཟླ་ལྟ་བུ་རྣམ་པ་གཉིས་དང་། དེ་ལས་གཞན་དུ་གྱུར་པ་སྒྲུབ་རྒྱུད་བསྟན་པའི་གཙུག་རྒྱན་དུ་གྱུར་པ་སྐུ་ཚེ་གཅིག་གིས་ཟུང་འཇུག་རྡོ་རྗེ་འཆང་གིས་མུན་པའི་སྨག་ཚོགས་གཉིས་པ་འཇོམས་པ་གྲུབ་དབང་སངས་རྒྱས་མཉན་པ་དང་། དོན་གཉིས་ཟུང་འཇུག་གི་བསྟན་པའི་ཤིང་རྟ་ཆེན་པོ་ཛི་སྒར་རྡོ་རྗེ་དྲག་རྩལ་ཞེས་པདྨའི་རྒྱལ་ཚབ་ཆེན་པོ་ཡོངས་སུ་བསྔགས་པར་གྱུར་པ་དང་། གཏེར་སྟོན་ལས་རབ་གླིང་པའི་ཡེ་ཤེས་སྒྱུ་ཕྲུལ་དྲ་བའི་རོལ་གར་རུ་གྱུར་པ་མཆོག་གི་སྤྲུལ་པའི་སྐུ་བསོད་ནམས་རྒྱལ་མཚན་དང་། བསྟན་པ་ཡོངས་ཀྱི་མཆོག་གི་སྤྲུལ་པའི་སྐུ་རིན་པོ་ཆེ་ལ་སོགས་པ། མདོར་ན་བསྟན་འཛིན་གྱི་སྐྱེས་བུ། ཚུལ་ཁྲིམས་དང་ལྡན་པའི་བཙུན་པ། མང་ཐོས་ཀྱི་རྣམ་དཔྱོད་དང་ལྡན་པའི་མཁས་པ། བསྐྱེད་རྫོགས་ཀྱི་ཉམས་ལེན་དང་ལྡན་པའི་སྔགས་འཆང་། ཐེག་གཅིག་མོས་པ་རྣམ་པར་དག་ཅིང་བསོད་ནམས་སྟོབས་ཀྱིས་མངོན་པར་མཐོ་བར་གྱུར་པ་འདུས་པའི་ཚོགས་ཐམས་ཅད་ལ། རིན་ཆེན་གཏེར་གྱི་མཛོད་ཆེན་སྨིན་གྲོལ་གྱི་ཟབ་གཏེར་ཐང་མར་བཞིན་དུ་བརྡལ་བར་གྱུར་པའི་དུས་འདི་ཉིད་ལ། འཆད་པའི་སྐྱེས་བུའི་མིང་དུ་ཐོགས་པ་བདག་གིས་ཀྱང་རྙེད་པ་དང་བཀུར་སྟི་ཟང་ཟིང་དང་སྙན་གྲགས་ཀྱི་བསམ་པ་ངན་པས་མ་བསླད་པར་སྙིགས་མའི་དུས་འདི་ལྟ་བུ་ལ་བསྟན་འཛིན་གྱི་སྐྱེས་བུ་མཆོག་རྣམས་སྐུ་ཚེ་ཞབས་པད་བརྟན་པ་དང་། མཛད་པ་ཕྲིན་ལས་ཕྱོགས་བཅུར་རྒྱས་པའི་རྟེན་འབྲེལ་ལེགས་ཕྱོགས་སུ་གྱུར་པའི། རང་ཉིད་ཀྱང་ཚེ་རབས་ཐམས་ཅད་དུ་འཇམ་མགོན་རྣམ་པ་གསུམ་གྱི་བསྟན་པ་ལ་ཉམས་ལེན་ཚུལ་བཞིན་འཛིན་སྐྱོང་སྤེལ་བ་དང་། སྐྱེ་བའི་ཚེ་རབས་ཕྲེང་བ་ཐམས་ཅད་དུ་དེ་ཉིད་ཀྱི་ཐུགས་རྗེས་རྗེས་སུ་འཛིན་པར་འགྱུར་པའི་བཀའ་དྲིན་བཟང་པོས་སྨོན་ལམ་གྱི་འདུན་པ་དང་། འདིར་འདུས་པའི་རྡོ་རྗེ་མཆེད་ལྕམ་ཐམས་ཅད་ལའང་དམ་སེལ་གྱི་གཡའ་ཡིས་མ་གོས་པར་སྨིན་གྲོལ་གྱི་བདུད་རྩི་གཙང་མ་འདི་ཉིད་ཕུལ་བར་གྱུར་པ་ལ་བརྟེན་ཏེ། ཆོས་ཀྱི་བདུད་རྩི་ཐོབ་པར་གྱུར་པའི་སྐལ་བ་བཟང་པོ་གཙོར་བྱས་པའི་མཐོང་ཐོས་དྲན་རེག་གིས་སེམས་ཅན་མ་ལུས་པ་དེ་སྙེད་ལྷོ་ནུབ་རྔ་ཡབ་པདྨ་འོད་ཀྱི་ཕོ་བྲང་དུ་ཨྱོན་སངས་རྒྱས་གཉིས་པའི་གདུལ་བྱ་རུ་འགྱུར་པ་དང་། དམ་པའི་ཆོས་ཀྱི་དགའ་སྟོན་ཐོག་མ་རུ་བརྡལ་བའི་ནུས་པ་འདི་ཉིད་ལ་བརྟེན་ཏེ་ནམ་མཁའ་དང་མཉམ་པའི་སེམས་ཅན་མ་ལུས་པ་སྤྱི་དང་། ཁྱད་པར་དུ་ཡངས་པའི་རྒྱལ་ཁམས། ལྷག་པར་དུ་ཆོས་ཀྱི་འཁོར་ལོ་བསྐོར་བའི་གནས་སུ་གྱུར་པ་སྦས་ཡུལ་འབྲས་མོ་གཤོངས་ཞེས་བྱ་བ་གུ་རུ་རིན་པོ་ཆེའི་རྡོ་རྗེ་ལུང་གིས་ཡོངས་སུ་བསྔགས་པར་གྱུར་པ་དང་། དེ་དག་བསོད་ནམས་ཀྱིས་རང་ལ་བཀའ་དྲིན་ཤིན་ཏུ་ཆེ་བར་གྱུར་པ་ལྷོ་ལྗོངས་འབྲུག་གི་རྒྱལ་ཁབ་ཆེན་པོ་གཙོར་བྱེད་འབྲེལ་བ་ཐོབ་པའི་རྒྱལ་ཁབ་ཐམས་ཅད་ལའང་སྐྱེས་ཆེན་དམ་པ་སུ་བཞུགས་པ་དེ་དག་ཐམས་ཅད་སྐུ་ཚེ་མཛད་ཕྲིན་ཡར་གྱི་ཟླ་བ་ལྟ་བུ་འཕེལ་བ་དང་། རྣམ་པར་དཀར་བའི་བསོད་ནམས་སྟོབས་ཀྱིས་དངོས་གཞི་རང་གི་མངའ་རི་ཆོས་བཞིན་དུ་སྐྱོང་བར་གྱུར་པ་ཆོས་ཀྱི་རྒྱལ་པོ་ཡབ་ཡུམ་སྲས་དང་བཅས་པ་ཐམས་ཅད་ཀྱང་་སྐུ་ཚེ་ཟླ་བ་ཡར་གྱི་ངོ་ལྟར་འཕེལ་ཞིང་རྒྱས་ཏེ་བསོད་ནམས་དང་ལོངས་སྤྱོད་ཀྱི་དཔལ་ཀྱང་འགྲན་ཟླ་དང་བྲལ་བའི་སྨིན་པ་བཞིན་དུ། དཀོན་མཆོག་རིན་པོ་ཆེ་རྣམ་པ་གསུམ་གྱི་དབུ་འཕང་བླ་ནས་བླ་རུ་འདེགས་པའི་སྒོ་ནས་སངས་རྒྱས་ཀྱི་བསྟན་པ་རིན་པོ་ཆེ་མ་ཉམས་པ་སྲིད་ཞིར་འགྱུར་པ་དང་། འཛམ་གླིང་ཡངས་པའི་རྒྱལ་ཁམས་ཐམས་ཅད་ལའང་ནད་མུག་མཚོན་འཁྲུག་དུས་ཀྱི་བསྐལ་ངན་པ་ཐམས་ཅད་རྒྱུན་ཆད་པར་འགྱུར་པ་དང་། བདག་གིས་རྣམ་དཀར་བགྱིས་པའི་དགེ་བའི་རྩ་བ་འདི་དག་གིས་ནུས་པ་ལ་བརྟེན་ནས་རང་ཉིད་ལ་རྡོ་རྗེ་ཡེ་ཤེས་མངོན་སུམ་དུ་འཆད་པའི་བཀའ་དྲིན་མཉམ་པ་མེད་པ་རིགས་ཀྱི་བདག་པོ་ཞེ་ཆེན་རྒྱལ་ཚབ་རིན་པོ་ཆེ་འགྱུར་མེད་པདྨ་རྣམ་རྒྱལ་དང་། ཚེ་རབས་ཐམས་ཅད་དུ་རྗེས་སུ་འཛིན་པའི་ཞལ་བཞེས་ཀྱི་བཀའ་དྲིན་ཐོབ་པ་འཇམ་དབྱངས་མི་ཕམ་རྣམ་པར་རྒྱལ་བ་འཇམ་དབྱངས་ཆོས་ཀྱི་བློ་གྲོས་ལགས་དང་། བསྟན་འཛིན་གྱི་སྐྱེས་བུ་དགོངས་པ་ཞི་དབྱིངས་སུ་བཞུགས་པར་ཚུལ་བསྟན་པ་ཐམས་ཅད་ཀྱི་ཐུགས་དགོངས་འོད་གསལ་གྱི་དབྱིངས་སུ་རྫོགས་པར་འགྱུར་པ་དང་། ད་ལྟ་བཀའ་ཆོས་གསན་བཞེས་མཛད་པ་པོའི་མཚོན་པར་གྱུར་པའི་མཆོག་གི་སྤྲུལ་པའི་སྐུ་བསྟན་པ་རིས་མེད་པ་འཛིན་པར་གྱུར་པ་ཐམས་ཅད་ཀྱང་སྐུ་ཚེ་དང་མཛད་ཕྲིན་ཐམས་ཅད་ཟླ་བ་ཡར་གྱི་ངོ་ལྟར་འཕེལ་ཞིང་རྒྱས་པའི་སྒོ་ནས་བཤད་སྒྲུབ་ལས་གསུམ་གྱིས་སངས་རྒྱས་ཀྱི་བསྟན་པ་རིན་པོ་ཆེ་དཀར་འཇམ་ཡུག་གཅིག་ཏུ་བརྡལ་བ་དང་། ཡངས་པའི་རྒྱལ་ཁམས་ཐམས་ཅད་དུའང་རྫོགས་ལྡན་དང་པོའི་དགའ་སྟོན་ལ་སྤྱོད་པའི་མཐུན་འགྱུར་དང་སྨོན་ལམ་དུས་དང་རྣམ་པ་ཀུན་ཏུ་ཞུས་པ་ཡིན་པའི་འདིར་ཚོགས་པ་ཐམས་ཅད་ཀྱིས་ཀྱང་ཞུ་བ་མཛོད། དེ་བཞིན་རིན་ཆེན་གཏེར་གྱི་མཛོད་ཆེན་མོ་ལ་ཆེད་དུ་སྦྱིན་བདག་མཛད་པ་པོ་དུང་ཡོན་གཅིག་གི་མཚོན་པར་གྱུར་པའི་ཡབ་ཡུམ་སྲས་དང་བཅས་པ་ཐམས་ཅད་ཀྱང་དེང་ནས་བཟུང་སྟེ་སྐྱེ་བ་ཚེ་རབས་ཐམས་ཅད་དུ་མ་ཧཱ་མུ་ནི་གུ་རུ་ཐོད་ཕྲེང་རྩལ་གྱི་གདུལ་བྱ་རུ་གྱུར་ཏེ་རྔ་ཡབ་ཟངས་མདོག་དཔལ་གྱི་རི་བོར་སྐུ་བཞི་ཡེ་ཤེས་ལྔ་དང་ལྡན་པའི་བདག་ཉིད་དུ་མངོན་པར་ཚང་རྒྱ་བ་དང་། བདག་ཉིད་ལ་ལུས་རྟེན་འདི་ཉིད་ལ་མཆེད་པའི་གཙོ་བོ་ཕ་མ་སེམས་ཅན་ཐམས་ཅད་ཀྱི་ཐོག་དྲངས་པར་གྱུར་པའི་འབྲེལ་བ་ཐོབ་པའི་ཚེ་ལས་འདས་པ་འདས་མ་དང་། ད་ལྟ་གསོན་པོར་བཞུགས་པ་ཐམས་ཅད་ཀྱང་ཨྱོན་སངས་རྒྱས་གཉིས་པའི་ཐུགས་རྗེ་ཡེ་ཤེས་ཀྱིས་རྗེས་སུ་འཛིན་པར་འགྱུར་པའི་སྨོན་ལམ་ཐུགས་རྗེ་དང་མཐུན་འགྱུར་ཐམས་ཅད་ཀྱིས་ལྷན་ཅིག་ཏུ་གནང་བར་ཞུ།། །། 