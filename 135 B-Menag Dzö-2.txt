(16) །དེ་ནས་ཆོས་ལ་སྦྱར་བའི་ཕན་ཡོན་དྲུག །མོས་དང་རྣ་བར་ཐོས་དང་ཡི་རང་དང༌། །བསྟོད་དང་ཞུགས་དང་ཅུང་ཟད་སྤྱད་རྣམས་ཀྱང༌། །འཁོར་བ་མཐའ་ཅན་ཐར་པའི་ས་བོན་བསྐྲུན། །མོས་དང་རྣ་བར་ཐོས་ཏེ་ཉམས་སུ་ལེན་མ་ནུས་ནའང་ཆོས་ཀྱི་སྒྲ་ཙམ་ཐོས་ན་ཕན་ཡོན་རྒྱ་ཆེན་པོ་དང་ལྡན་པ་ཡིན་པས། 7.664772(16) །དེ་ནས་ཆོས་ལ་སྦྱར་བའི་ཕན་ཡོན་དྲུག །མོས་དང་རྣ་བར་ཐོས་དང་ཡི་རང་དང༌། །བསྟོད་དང་ཞུགས་དང་ཅུང་ཟད་སྤྱད་རྣམས་ཀྱང༌། །འཁོར་བ་མཐའ་ཅན་ཐར་པའི་ས་བོན་བསྐྲུན། །མོས་དང་རྣ་བར་ཐོས་ཏེ་ཉམས་སུ་ལེན་མ་ནུས་ནའང་ཆོས་ཀྱི་སྒྲ་ཙམ་ཐོས་ན་ཕན་ཡོན་རྒྱ་ཆེན་པོ་དང་ལྡན་པ་ཡིན་པས། 7.664772ཐར་པ་དང་ཐམས་ཅད་མཁྱེན་པའི་ལམ་ལ་མོས་པ་ཐོབ་པ་དང༌། ཆོས་ཀྱི་སྒྲ་ཙམ་མ་ཟད་ཆོས་ལ་སྐུལ་བྱེད་རྔའམ་འཁར་རྔ་དུང་ལ་སོགས་པའི་སྒྲ་ཐོས་ནའང་ངན་སོང་གི་སྐྱེ་སྒོ་གཅོད་པའི་ཕྱིར་དུ་རྣ་བར་ཐོས་པ་དང༌། ཆོས་ཀྱི་དོན་བསམ་པའི་ཚེ་ན་སངས་རྒྱས་དང་བྱང་ཆུབ་སེམས་དཔའ་ཐར་པ་དང་ཐམས་ཅད་མཁྱེན་པའི་ཡོན་ཏན་ཤེས་དེ་ལ་ཡི་རང་བ་དང་བའི་དད་པ་རྒྱུད་ལ་སྐྱེ་བར་འགྱུར་བ་དང༌། ཆོས་ཞུས་པའི་གང་ཟག་དེ་ཐམས་ཅད་ལའང་འཇིག་རྟེན་ལྷ་དང་བཅས་པ་ཐམས་ཅད་ཀྱིས་ཆོས་མང་པོ་ཐོས་པ་དང༌། ཆོས་ཞུ་བ་པོ་རེད་ཟེར་བསྟོད་པ་བྱེད་པ་དང༌། ཆོས་ཚུལ་བཞིན་དུ་ཤེས་ནས་བཟུང་སྟེ་ཐེག་པ་གསུམ་གྱི་ལམ་གང་རུང་ལ་ཞུགས་པ་མ་གཏོགས་ལམ་ལོག་གི་གཡང་ས་ལ་འཕྱན་རྒྱུ་མ་རེད་དུས་ཐར་པའི་ལམ་ལ་ཞུགས་པ་དང༌། དེ་ཆོས་ཅུང་ཟད་ཙམ་ཞིག་སྤྱད་ནའང་དཔེར་ན་གསེར་ནང་ནས་སྐར་མོ་གཅིག་ཡོད་པ་ཡིན་ན་རིན་པོ་ཆེ་མཆོག་རེད་ཟེར། རྒྱན་གཞན་ཐམས་ཅད་ཟིལ་གྱིས་གནོན་འགྲོ་དུས། དེའི་ཕྱིར་ན་ཆོས་ཅུང་ཟད་ཙམ་ཞིག་སྤྱད་ནའང་དེས་ཁམས་གསུམ་འཁོར་བ་མཐའ་ཅན་བྱས་དུས་མཐའ་མེད་དུ་མི་ལྟུང་བར་ཐར་པའི་ས་བོན་བསྐྲུན་པ་དང༌། དུད་འགྲོ་ལ་སོགས་པ་གང་ཡང་མི་ཤེས་མཁན་ཡིན་ན་ཆོས་ཀྱི་སྒྲ་རྣ་བར་ཐོས་པ་ཙམ་གྱིས་ངན་སོང་གི་སྐྱེ་སྒོ་གཅོད་པའི་ཚུལ་མདོ་སྡེ་ལས་གསུངས་པ་ལྟ་བུ་དང༌། (17)  ཚུལ་བཞིན་སྤྱད་པའི་ཕན་ཡོན་རྣམ་པ་དྲུག །ཀུན་གྱིས་བཀུར་དང་བསྟོད་དང་ལྷས་བསྲུང་དང༌། །ཚེ་འདིར་བདེ་མང་ཤི་འཕོས་མཐོ་རིས་འགྲོ། །མཐར་ཐུག་རྫོགས་པའི་བྱང་ཆུབ་འགྲུབ་པའོ། །ཆོས་ཐོས་པ་ཙམ་གྱིས་མི་ཚད་ཆོས་ཐོས་བསམ་སྒོམ་གསུམ་ཚུལ་བཞིན་དུ་བྱས་ན། དེ་ལ་ཕན་ཡོན་རྣམ་པ་དྲུག་ཡོད་དེ། གང་རེད་ཟེར་ན། ཆོས་སྤྱད་པའི་གང་ཟག་དེ་ས་ཕྱོགས་རྒྱུས་མེད་པ་ཞིག་ཏུ་ཕྱིན་ནའང༌། ཆོས་བྱས་པའི་གང་ཟག་རེད་བསམ་ནས་ཀུན་གྱིས་ཞེ་ས་དང་བསྙེན་བཀུར་གྱིས་བཀུར་བར་འགྱུར་བ་དང་ནི། དེ་ནས་ཆོས་བཞིན་དུ་སྤྱད་པའི་དབང་གིས་སྙན་གྲགས་ཀྱིས་བསྟོད་པ་དང༌། དཀར་ཕྱོགས་སྐྱོང་བའི་ལྷ་ཐམས་ཅད་ཀྱིས་ཀྱང་དམ་པའི་ཆོས་སྤྱོད་པ་རེད་བསམ་ནས་ནད་གདོན་བར་ཆད་ཐམས་ཅད་ལས་སྲུང་བ་དང༌། ཚེ་འདི་ལའང་དམ་པའི་ཆོས་བྱས་པ་ལ་བརྟེན་ནས་ཆོས་ཀྱི་ཡོན་ཏན་ཤེས་ཐར་པ་དང་ཐམས་ཅད་མཁྱེན་པའི་ལམ་ལ་ཞུགས་འགྲོ་དུས་བདེ་ནས་བདེ་བར་འགྲོ་བ་དང༌། ད་ལྟ་ཆོས་མང་པོ་ཐོས་ན་སྐྱེ་བ་ཕྱི་མའང་མང་དུ་ཐོས་པ་དང༌། ཐོས་པའི་དོན་ཁོང་དུ་ཆུད་པར་འགྱུར་བ་ཡིན་པས་ན། ཤི་འཕོས་ནས་མཐོ་རིས་མ་གཏོགས་ངན་སོང་དུ་མི་འགྲོ་བ་དང༌། ཆོས་ཚུལ་བཞིན་བྱེད་དེ་མཐར་ཐུག་རྫོགས་པའི་བྱང་ཆུབ་གོ་འཕང་འགྲུབ་པར་བྱེད་པའི་ཕན་ཡོན་དང་ལྡན་པ་ཡིན། (18)  ཆོས་དང་མི་ལྡན་ཉེས་པ་རྣམ་དྲུག་ནི། །མ་རིག་གིས་བསྒྲིབས་རྒན་མོ་ལོང་མ་འདྲ། །སྲིད་པར་སླུ་མཁས་སྨད་འཚོང་བུ་མོ་འདྲ། །དོན་མེད་གཡེང་བས་ཚོང་དུས་ལྟད་མོ་འདྲ། །སྣང་བ་འབྲིད་མཁས་བུ་ཆུང་འཚོ་བ་འདྲ། །རིག་པ་བཅོལ་ཆུང་བྱིས་པའི་རྩེད་མོ་འདྲ། །འཁྲུལ་སྣང་བཅད་དཀའ་ཉ་མོ་རྒྱས་ཟིན་འདྲ། །དོན་ཆུང་ལས་ལ་མི་ཚེ་ཟད་པར་བྱེད། །ཅེས་པ་དམ་པའི་ཆོས་ཚུལ་བཞིན་དུ་ཤེས་པ་དང་ཆོས་དང་མི་ལྡན་པ་ལ་ཉེས་པ་དྲུག་ཡོད་དེ། གང་རེད་ཟེར་ན། བླང་དོར་གྱི་གནད་མི་ཤེས་པའི་དབང་གིས་དཔེར་ན་རྒན་མོ་ལོང་བ་ཞིག་འགྲོ་ཡི་ཡོད་ན། ལམ་ཁ་བདེ་པོ་དང་མི་བདེ་བ་གང་ཡང་མི་ཤེས། གཡང་ས་ལ་སོགས་པ་ནས་བསྒྲིལ་འགྲོ་རྒྱུ་རེད་དུས། དཔེ་དེ་བཞིན་དུ་སྲོག་གཅོད་ལ་དགེ་བ་བརྩི་བ་ལ་སོགས་པ་དང༌། འཇིག་རྟེན་ཚེ་འདིའི་བྱ་བས་གཡེང་རྒན་མོ་ལོང་མ་འདྲ། ཁམས་གསུམ་འཁོར་བའི་ཟས་གོས་ནོར་ལོངས་སྤྱོད་ཐོབ་མངའ་ཐང་ལ་སོགས་པ་འཇིག་རྟེན་ཆོས་བརྒྱད་ཀྱི་བྱ་བ་འདི་ཐམས་ཅད་རང་གི་སེམས་འདི་སླུ་མཁས་པ། དཔེར་ན་སྨད་འཚོང་མ་བུ་མོ་གཟུགས་མཛེས་པ་དང་འདྲ་བ་ཡིན། དེ་ནས་མི་ཚེ་གཅིག་ལ་དོན་དང་ལྡན་པ་མ་ཡིན་པ་དོན་མེད་རྣམ་གཡེང་གི་ངང་ནས་ཡེངས། རང་གི་རྒྱུད་ལ་ཡོན་ཏན་ཅུང་ཟད་ཙམ་ཞིག་ཡོད་ན་རང་ཤུགས་ཀྱིས་ཟད་འགྲོ་རེད། དཔེར་ན་ཚོང་འདུས་ལྟད་མོ་ཡིན་ན་དེ་ལ་ཡེངས་སོང་ན་ལས་ཀ་ཐམས་ཅད་འཐུས་ཤོར་འགྲོ་རྒྱུ་རེད། དཔེ་དེ་དང་འདྲ་བ་ཡིན། དེ་ནས་ཕྱི་རོལ་ཚོགས་དྲུག་གི་སྣང་བ་འདི་ཐམས་ཅད་ནང་གི་སེམས་དྲན་ཤེས་བག་ཡོད་ཅིག་མ་བྱས་ན། ཚོགས་དྲུག་གི་སྣང་བ་འདི་སླུ་མཁས་པ་སྟེ། དཔེར་ན་བུ་ཆུང་འཚོ་བ་ཤེས་པའི་མི་རྒན་པོ་ཞིག་ཡོད་ན། བུ་ཆུང་དེ་མགོ་སྐོར་གཏོང་ཁ་ཐབས་ལམ་མཁས་པ་ཡོད་རྒྱུ་རེད། དཔེ་དེ་ལྟ་བུ་རེད། རིག་པ་དེ་དྲན་པ་དང་ཤེས་བཞིན་གྱིས་རྒྱུད་ཡང་དག་པ་ཞིག་མ་སྦྱང་ན། ཅོལ་ཆུང་བ་དེ་གང་འདྲས་བསླུ་བཞག་ན་སླུ་ཆོག་ཆོག །རྐྱེན་ཁ་ཡངས་པ་ཅན་བྱིས་པའི་རྩེད་མོ་འདྲ་བ་ཡིན་པས་འདི་ལྟ་བུ་རྣམ་གཡེང་ཤ་སྟག་ལ་གཡེངས་སོང་ན་འཁོར་བའི་འཁྲུལ་སྣང་འབའ་ཞིག་ལ་ཞེན། འཁྲུལ་སྣང་གི་ཐག་པ་འདི་གཅད་ན་ཤིན་ཏུ་དཀའ་མོ་ཡིན་ཏེ་དཔེར་ན་ཉ་ལ་ལྕགས་ཀྱུའི་རྩེ་ལ་ཟས་བཞག་སྟེ་ཆུ་ཀླུང་དུ་འཕང་འོང་ན་ཉ་མོ་རོ་ལ་སྲེད་དེ། ཟས་དེ་ཟ་བ་དང་རང་ཉིད་སྐམ་ས་བཏོན་ནས་སྲོག་དང་འབྲལ་འགྲོ་རྒྱུ་རེད་དུས་འཁྲུལ་སྣང་ཡེངས་བསྡད་ན་དེ་ཡིན་པས། དོན་ཆུང་ངུ་ཞིག་ལ་འགྲུབ་རྒྱུ་མེད་པའི་ལས་མི་ཚེ་སྟོང་ཟད་དུ་འགྲོ་སྟེ་དལ་འབྱོར་གྱི་མི་ལུས་འཕྲོ་བརླག་གཏོང་བ་ཡིན། (19)  ཆོས་ལས་ཉམས་པའི་ཉེས་པ་རྣམ་དྲུག་ནི། །རང་བས་དམན་པས་བརྙས་པར་འགྱུར་བ་དང༌། །ལྷ་མིའི་གནས་སུ་གཏམ་ངན་གྲགས་པ་དང༌། །མི་གཙང་སྣོད་བཞིན་དམ་པས་སྤང་བ་དང༌། །སྲུང་བ་ལྷས་འདོར་བར་ཆད་མང་བ་དང༌། །བསམ་པ་མི་འགྲུབ་བསོད་ནམས་དཔལ་ཉམས་དང༌། །ཕྱི་མར་ངན་སོང་སྡུག་བསྔལ་མྱོང་བའོ། །ཟེར་བ་འདི་དམ་པའི་ཆོས་ཚུལ་བཞིན་དུ་མ་སྤྱད་དེ། དམ་པའི་ཆོས་སྤྱད་ནའང་དེ་ལས་ཉམས་སོང་ན་ཉེས་པ་རྣམ་པ་དྲུག་ཡོད། གང་རེད་ཟེར་ན། རང་ཉིད་དམན་ས་ལ་མར་ལྷུང་སྟེ། དཔེར་ན་གོ་ས་ཕབ་པ་ལྟ་བུ་འདྲ། མི་ཐམས་ཅད་ཀྱིས་འདི་ཆོས་ལོག་རེད་ཟེར་ནས་བརྙས་པར་འགྱུར་བ་དང༌། ལྷ་དང་མིའི་གནས་ཐམས་ཅད་དུ་དེས་ཆོས་བྱས་པ་དེ་མཐར་མ་ཕྱིན། ཆོས་ཆོས་བཞིན་དུ་མ་བྱས་ཏེ། ཆོས་ཀྱིས་སླར་ངན་སོང་དུ་འགྲོ་བའི་རྒྱུ་རེད་ཟེར་གཏམ་ངན་པ་འཇིག་རྟེན་ཁམས་ལ་གྲགས་པ་དང༌། གསེར་ལ་སོགས་པ་སྣོད་ཡངས་པོ་ཞིག་ཡོད་ན་དེ་ལ་མི་གཙང་བ་བླུག་བཞག་ན་བཙོག་པ་བལྟ་རྒྱུ་མ་གཏོགས་རིན་ཐང་ཆེ་བ་ལ་བརྩི་རྒྱུ་མ་རེད་དུས། དཔེ་དེ་བཞིན་དུ་ཉེས་པའི་སྐྱོན་ཐམས་ཅད་ཀྱིས་རང་གི་རྒྱུད་ལ་ཁེངས། དམ་པ་དགེ་བའི་བཤེས་གཉེན་དང་དགེ་བའི་གྲོགས་པོས་སྤོང་བ་ཡིན་ཟེར། དཀར་ཕྱོགས་སྐྱོང་བའི་ལྷ་ཐམས་ཅད་ཀྱིས་ཀྱང༌། འདི་ནི་ཆོས་མིན་སྤྱོད་པ་སྡིག་པ་ལ་དགའ་བ་རེད་ཟེར་ནས་སྲུང་སྐྱོབ་མི་མཛད་དུས་སྲུང་བའི་ལྷས་དོར་བར་འགྱུར་བས། ཚེ་འདི་ལའང་ནད་གདོན་བགེགས་བར་ཆད་ཤིན་ཏུ་ནས་ཀྱང་མང་བ་དང༌། གནས་སྐབས་ཙམ་དུ་མི་མགོ་སྐོར་གཏོང་བ་ཆགས་སྡང་ལ་སོགས་པ་ཅུང་ཟད་གྲུབ་ནའང་ཕུགས་ལ་རང་གནོད་པ་མ་གཏོགས་མེད་པས་ན། རང་གི་བསམ་པ་ཚུལ་བཞིན་དུ་མི་འགྲུབ་པ་དང༌། བསོད་ནམས་ཅུང་ཟད་ཡོད་ནའང་བསོད་ནམས་ཀྱི་དཔལ་ཐམས་ཅད་ཀྱང་ཆུ་ཟད་པའི་རྫིང་བུ་བཞིན་དུ་ཉམས་འགྲོ་བ་དང༌། ཆོས་ཉམས་པ་མཐའ་དག་སྤྱད་དུས་སྐྱེ་བ་ཕྱི་མ་ངན་སོང་གི་སྡུག་བསྔལ་མྱོང་བར་འགྱུར་བ་ཡིན། (20)  ཕྱི་དུས་རེ་བའི་ཉེས་པ་རྣམ་དྲུག་ནི། །དལ་འབྱོར་ཐོབ་དུས་ཆོས་ལམ་མ་བསྒྲུབས་ན། །ཡེང་མའི་ལམ་ལ་མི་ཚེ་ཟད་པ་དང༌། །འཆི་བ་ངེས་མེད་ཐོག་རྫིས་འོང་བ་དང༌། །ཤི་ནས་འཁོར་བ་ངན་སོང་ལྟུང་བ་དང༌། །སྡུག་བསྔལ་དྲག་པོས་ལུས་སེམས་གདུངས་པ་དང༌། །འགྱོད་པ་དྲན་ཡང་ཤིན་ཏུ་མནར་བ་དང༌། །ཐར་པའི་དུས་མེད་ཡུན་རིང་གནས་པའོ། །གསུངས་པ་དེ། ད་ལྟ་བྱ་བ་དྲན་པའི་དུས་སུ་ལག་ཏུ་མ་བླང་ན། མ་འོངས་པ་བྱེད་རྒྱུ་རེད་བསམ་སྟེ་རྒྱུ་མ་རིང་པོ་བྱས་ན་ཉེས་པ་རྣམ་པ་དྲུག་ཡོད། དལ་འབྱོར་གྱི་མི་ལུས་ཐོབ་པའི་དུས་འདི་རུ་ལག་པ་བརྐྱང་བསྐུམ་ཙམ་དུའང་ཉིན་མཚན་རེ་རེ་བཞིན་ན་དོན་ཡོད་པའི་དུས་ཤིག་མ་བྱས་ནས་བཟུང་སྟེ། ཆོས་ཚུལ་བཞིན་དུ་མ་བསྒྲུབས་ན་ཡང་ངེ་ཡེང་ངེ་འདི་བྱས་འདི་བྱེད་ཅིག་མེད་པའི་ངང་ནས་མི་ཚེ་ཐམས་ཅད་ཟད་པ་དང༌། འཆི་བ་གློ་བུར་དུ་ཐོག་ལ་འབབ་འོང་བའི་ཚེ་ན་ཆོས་མ་བྱས་བསམ་འགྱོད་པ་བྱེད་ཚེ་འཆི་བའི་ནད་ཀྱིས་ཐེབས་ཚར་ན་ཆོས་སྒྲུབ་པའི་དབང་མེད་པས་ན་འཆི་བ་ཐོག་རྫིས་སུ་འོང་བ་དང༌། དེ་ནས་འཆི་བ་འདི་ཉིད་ཐོག་ཏུ་འབབ་ན་ཆོས་མ་བྱས་པ་ལ་བརྟེན་ཏེ། ད་སྔ་ཆགས་སྡང་རྨོངས་གསུམ་གྱིས་འཁོར་བའི་ལས་ངན་བསགས་པས་ན་ངན་སོང་གསུམ་དུ་ལྟུང་བར་འགྱུར་བ་དང༌། ངན་སོང་གསུམ་དུ་ལྷུང་ན་དམྱལ་བ་ལ་ཚ་གྲང༌། ཡི་དྭགས་ལ་བཀྲེས་སྐོམ། དུད་འགྲོ་བཀོལ་སྤྱོད་ཀྱི་སྡུག་བསྔལ་དྲག་པོས་ལུས་དང་སེམས་གཉིས་ཀ་གདུང་སྟེ། དེ་དུས་ཆོས་བྱས་མ་སོང་བསམ་རྒྱུ་འགྱོད་པ་མང་པོ་འབྱུང་གི་རེད་དེ་དེ་ཕྱིས་ཚར་རེད་དུས། དེ་ཕྱིར་ན་འགྱོད་པ་དྲན་ཡང་ཤིན་ཏུ་མནར་བས་ན་ཁམས་གསུམ་འཁོར་བ་ལས་ཐར་བའི་དུས་མེད་འཁོར་བ་མཐའ་མེད་དུ་ཡུན་རིང་པོ་གནས་པའོ། (21)  །འཁོར་བའི་གནས་ལ་འཇིགས་པའི་ཆོས་དྲུག་ནི། །མི་རྣམས་སྡུག་བསྔལ་བསམ་ན་ཡིད་རེ་སྐྱོ། །ལྷ་མིན་སྡུག་བསྔལ་བསམ་ན་སྐྱི་རེ་གཡའ། །ལྷ་ཡི་སྡུག་བསྔལ་བསམ་ན་གཡང་རེ་ཟ། །བྱོལ་སོང་སྡུག་བསྔལ་བསམ་ན་ངུ་རེ་བྲོ། །ཡི་དྭགས་སྡུག་བསྔལ་བསམ་ན་སྐྱི་རེ་བུང༌། །དམྱལ་བའི་སྡུག་བསྔལ་བསམ་ན་སྙིང་རེ་འདར། །དེ་བས་འགྲོ་དྲུག་གནས་ནས་འབྲོས་རེ་རན། །གསུངས་དུས་ཁམས་གསུམ་འཁོར་བའི་གནས་འདི་ལ་བསམ་བློ་གཏང་ན་བདེ་བའི་གོ་སྐབས་ཙམ་ཞིག་མེད་དེ། དཔེར་ན་མི་རྣམས་ལ་སྐྱེ་རྒ་ན་འཆི། དགྲ་སྡང་བ་དང་འཕྲད་པའི་སྡུག་བསྔལ། གཉེན་བྱམས་པ་དང་འབྲལ་བའི་སྡུག་བསྔལ། མི་འདོད་པའི་ཐོག་ཏུ་འབབ་པའི་སྡུག་བསྔལ། འདོད་པ་ཐོག་ཏུ་མི་འཁེལ་བའི་སྡུག་བསྔལ་གྱི་སྒོ་ནས་དུས་རྟག་ཏུ་ཡིད་ཕྱ་དུང་ངེ་བསྡད་རྒྱུ་མ་གཏོགས་པ་བདེ་བའི་གོ་སྐབས་མེད། ལྷ་མ་ཡིན་འཐབ་རྩོད་ཀྱི་སྡུག་བསྔལ་ལ་བསམ་ནས་བཟུང་སྟེ། ལྷ་རྣམས་ནི་བསོད་ནམས་ཀྱི་དབང་གིས་ལྷ་མ་ཡིན་དང་འཐབ་པའི་ཚེ་ན། ལྷ་མ་ཡིན་དེ་ནས་མདུན་གྱི་ནམ་མཁའ་ལ་འཕགས་པ་དང་ལྷ་རྣམས་ལ་གོ་ཆ་མཚོན་ཆ་ཆེན་པོ་ཡོད་པ་དེས་བསད་འོང་དུས། ལྷ་དང་ལྷ་མ་ཡིན་འཐབ་པའི་ཚུལ་ལྷ་མ་ཡིན་ཁྱོ་ག་རྣམས་ཀྱིས་ལྷ་མ་ཡིན་སྐྱེ་དམན་ལ་བཤད་འོང་དུས། ལྷ་མ་ཡིན་སྐྱེ་དམན་ཐམས་ཅད་སེམས་འདར་སྟེ་ཁོག་པའི་ནང་དུ་པུ་གུ་ཡོད་ནའང་སྒོ་ལ་འདོན་འོང་རྒྱུ་དེ་ལྟ་བུ་སྡུག་བསྔལ་ཡོད་པས་ན་སྐྱི་རེ་གཡའ་སྟེ་ཤིན་ཏུ་སྐྲག་དགོས་པ་དང༌། ལྷ་ཡིན་ནའང་དཔག་བསམ་གྱི་ཤིང་ལས་དགོས་འདོད་བྱུང་བ་དང༌། བདུད་རྩིའི་ཟས་ཟ་བ་ཡོད་རེད། དེ་མི་ཚེ་རྣམ་གཡེང་གིས་ཟད་དུས་འདོད་ཡོན་འབའ་ཞིག་རེད་དུས། དམ་པའི་ཆོས་ཀྱི་གོ་སྐབས་མེད་པའི་སྒོ་ནས་འཆི་འཕོ་ལྟུང་གི་སྡུག་བསྔལ་ཡོད་པས། དེ་ལྟ་བུ་ཡིན་ན་གཡང་ས་ནས་ལྷུང་བ་ཁད་ཀྱི་གཡང་གི་གཟར་དེ་སྐྲག་དགོས་པ་ཡིན། དུད་འགྲོ་བྱིང་ལ་གནས་པ་ཐམས་ཅད་ལ་བསམ་ན། ཆེ་བས་ཆུང་བ་ཟ། ཆུང་བས་ཆེ་བ་ཟ་བ་ལ་སོགས་པ་དང༌། གཅན་གཟན་རི་དྭགས་གསད་འོང་རྒྱུ་ལྟ་བུ་དང༌། བདག་པོས་བཟུང་བཞག་རྒྱུ་དུད་འགྲོ་ཐམས་ཅད་བདག་པོས་ཁལ་བཀལ་བ། རྣ་འབིགས་པ། ཞོ་འཇོ་བ། བྱ་གཅོད་པ་ལ་སོགས་སྡུག་བསྔལ་བསམ་སྟེ་དེ་ལ་བསམ་བློ་གཏང་ན་ངུ་རེ་བྲོ། ཡི་དྭགས་ཕྱིའི་སྒྲིབ་པ་ཅན། ནང་གི་སྒྲིབ་པ་ཅན། སྒོས་ཁུར་གྱི་སྒྲིབ་པ་ཅན་གྱི་སྡུག་བསྔལ་བསམ་ན། ལོ་གྲངས་བཅུ་གཉིས་ཆུ་ཟེར་བའི་མིང་ཙམ་ཡང་མི་ཐོས་པ་བཀྲེས་སྐོམ་ལྟོགས་ཀྱིས་དུས་རྟག་ཏུ་མནར་བ་ཡིན་པས་དེ་ལ་བསམ་ན་སྐྱི་རེ་བུང་སྟེ་སྐྱོ་བའི་གནས་ལས་མེད། དམྱལ་བ་ཚ་དམྱལ་བརྒྱད། གྲང་དམྱལ་བརྒྱད། ཉི་ཚེ་ཉེ་འཁོར་གྱི་སྡུག་བསྔལ་ལ་བསམ་ན་སྙིང་རྩ་འདར་འོང་རྒྱུ་མ་གཏོགས་གཏན་ནས་མེད་པས་ན། དམྱལ་བའི་སྡུག་བསྔལ་ལ་ཡུན་རིང་པོ་བསམ་ན་སྔོན་སངས་རྒྱས་དང་ཤཱ་རིའི་བུ་སྐབས་ལ་དགྲ་བཅོམ་པ་རྣམས་ཀྱིས་དམྱལ་བ་མངོན་སུམ་དུ་བསྟན་འོང་དུས་མིས་ཟས་ཟོས་པ་ཐམས་ཅད་ཡིད་ཁར་མི་འོང་བ་དང༌། ཟས་ཁོང་དུ་སོང་ནའང་སླར་སྐྱུག་ཡོང་བ་དེ་ལྟ་བུ་སྐྱོ་ཤས་སྐྱེས་རབས་གསུངས་རྒྱུ་ཡོད་རེད། རྒྱུ་མཚན་དེ་བས་ན་འགྲོ་བ་རིགས་དྲུག་གི་གནས་རིས་འདི་ཐམས་ཅད་བཙོན་ར་ལྟ་བུ་ཡིན་པས། འདི་ནང་ནས་འབྲོས་ཏེ་ཐར་པའི་ཐབས་ཅི་སྟེའང་དགོས་བསམ་རྒྱུ་འབྲོས་རེ་རན་པ་ཡིན། རན་པ་བས་ཀྱང་ཕྱིས་པར་གྱུར་བ་ཙམ། །གསུངས་རན་པས་མ་ཚད་ཅུང་ཟད་ཕྱིས་སོང་ཟེར་ད་མགྱོགས་པོ་ཆོས་ལ་བརྩོན་དགོས་ས་རེད་གསུངས། འཁོར་བ་སྡུག་བསྔལ། (22)  དེ་ལས་ཐར་བར་བྱེད་པའི་ཆོས་དྲུག་ནི། །རྟག་ལྟ་ཡུལ་ཕྱུང་ཕྱི་དུས་ལེ་ལོ་བོར། །སང་ཕོད་བཅས་ཞོག་ཅི་ཡོད་ཆོས་ལ་ཐོང༌། །ཐ་མལ་སྤྱོད་བོར་བསྟན་པའི་སྲོལ་དུ་ཞུགས། །སྟོབས་བཞིའི་གཉེན་པོས་ལས་ངན་སྡིག་པ་སྦྱོངས། །ཆོས་སྤྱོད་རྣམ་བཅུས་ཚོགས་གཉིས་ཅི་ནུས་སོགས། །སྦྱོར་དངོས་རྗེ་གསུམ་ཆོས་ཀྱི་ལམ་དུ་ཆུག །དེ་ཡིས་འཁོར་བའི་གནས་ལས་མྱུར་དུ་ཐར། །འགྲོ་བ་རིགས་དྲུག་གི་གནས་རིས་ལས་འབྲོས་རན་དུས་འབྲོས་བྱེད་དེ་ཅི་དགོས་རེད་ཟེར་ན། དེ་ནས་ང་ཚོ་དཔེར་ན་ཤི་ནད་འཕོག་དུས་ནད་ན་ཡོད་ན་ཡང༌། ད་རུང་ཚེ་འདིའི་བྱ་བ་དང་ཁྱིམ་ཚང་གི་འཚོ་ཚིས་བཤད་བསྡད་རྒྱུ་མ་གཏོགས་འཆི་བའི་སྡུག་བསྔལ་སེམས་ལ་དྲན་གྱི་མ་རེད། དེ་རྟག་འཛིན་གྱི་ངོ་བོ་རེད། རྟག་འཛིན་དེ་རྩད་ནས་ཕྱུང་སྟེ་མ་འོངས་པ་ན་བསྒྲུབ་དགོས་བསམ་རྒྱུ། བྱ་བ་ངན་པའི་བློ། རོལ་མོ། རྩེད་འཇོ་དགའ་རྒྱུའི་ལེ་ལོ་ཐམས་ཅད་ཕ་བོར་ཏེ་ཞོག །ངས་ད་ལོ་བྱེད་རྒྱུ་མ་རེད་དེ་སང་ཕོད་བྱེད་ཀྱི་རེད་བསམ་རྒྱུ་དེ་ལྟ་བུ་མི་དགོས་པ། ད་ལྟ་ལམ་སང་ལམ་སང༌། ཉི་མ་རེ་རེ་བཞིན་དུ་རང་གི་ལུས་ངག་ཡིད་གསུམ་གྱི་བྱ་བ་ཅི་ཡོད་པ་ཐམས་ཅད་ཆོས་ཀྱི་ཕྱོགས་ལ་རྩེ་གཅིག་ཏུ་གཞོལ། ཆོས་ལ་བརྩོན་ནས་བཟུང་སྟེ་འཇིག་རྟེན་ཐ་མལ་གྱི་དགྲ་འདུལ། གཉེན་སྐྱོང་འཇིག་རྟེན་ཆོས་བརྒྱད། ཚོང་ཁ། སོ་ནམ།  དཀོར་ཁ་གྲོང་ཆོག་གི་སྤྱོད་པ་ཐམས་ཅད་བོར་ཏེ་སོ་བྱང་སྔགས་གསུམ་གྱི་བསྟན་པའི་ལམ་སྲོལ་ལ་འཛུད། ཐོས་བསམ་སྒོམ་གསུམ་རེ་བརྩོན་པར་བྱེད་དགོས། རྟེན་གྱི་སྟོབས་དང་གཅིག །སུན་འབྱིན་པའི་སྟོབས་དང་གཉིས། གཉེན་པོ་ཀུན་ཏུ་སྤྱོད་པའི་སྟོབས་དང་གསུམ། སླར་སྡོམ་པའི་སྟོབས་དང་བཞི་སྒོ་ནས་ཉི་མ་རེ་རེ་བཞིན་ཉིན་མཚན་དུས་དྲུག་ཏུ་ཕུང་པོ་གསུམ་པ་མདོའི་བཤགས་པ་དགོས་པ་དང༌། སྔགས་ཀྱི་བཤགས་པ་ཉིན་མཚན་དུས་དྲུག་ཏུ་དགོས་གསུངས་པ་ལྟར་རང་རྒྱུད་ཀྱི་སྡིག་པ་ཐམས་ཅད་ཅི་ནུས་སུ་སྤོང་དགོས་པ་ཡིན། ཡི་གེ་འབྲི་བ་དང༌། ཡི་གེ་ལྟ་བ་དང་ལ་སོགས་པའི་ཆོས་སྤྱོད་རྣམ་པ་བཅུ་ཡོད། ཆོས་སྤྱོད་རྣམ་པ་བཅུ་འདི་དུས་རྟག་ཏུ་མ་ཡེངས་པ་སྤྱོད་ན་བསོད་ནམས་ཚད་མེད་པ་ཡིན་གསུངས་ཀྱི་རེད་དུས། དེ་ལྟ་བུ་དམིགས་བཅས་བསོད་ནམས་དང༌། དམིགས་མེད་ཡེ་ཤེས་ཀྱི་ཚོགས་གཉིས་ཅི་ནུས་སུ་གསོག །དེ་ཐམས་ཅད་ལའང་དགེ་རྩ་ཐབས་ཀྱིས་ཟིན་པར་བྱེད་པ་སྦྱོར་བ་སེམས་བསྐྱེད་དམ་པ། དགེ་རྩ་རྐྱེན་གྱིས་མི་ཤིགས་པར་བྱེད་པ་དངོས་གཞི་དམིགས་མེད་དམ་པ། དགེ་རྩ་གོང་འཕེལ་དུ་བྱེད་པ་རྗེས་བསྔོ་བ་དམ་པ་གསུམ་གྱིས་རྩིས་ཟིན་སོང་ན། ལུས་ངག་ཡིད་གསུམ་གྱིས་བྱ་བ་གང་བྱས་པ་ཐམས་ཅད་ཆོས་ཀྱི་ལམ་ལ་རང་ཤུགས་ཀྱིས་ཚུད་འགྲོ་བ་ཡིན་པས། དེ་ཆོས་དྲུག་པོ་ཚུལ་བཞིན་དུ་སྤྱད་ན། ཁམས་གསུམ་འཁོར་བའི་གནས་ལས་མྱུར་དུ་ཐར་བ་ཡིན་པའི་ཕྱིར། འཁོར་བ་ལས་ཐར་པའི་ཐབས་དེ་ལ་བརྩོན་པར་གྱིས་ཤིག་གསུངས། (23)  ཆོས་ཀྱི་བར་གཅོད་ནོར་བ་རྣམ་དྲུག་ནི། །ཆེ་བཙན་དྲེགས་པས་གཡེངས་བའི་ཆེན་པོ་ནོར། །མི་ཆོས་བྱ་བ་བསྒྲུབ་པའི་བཙུན་པ་ནོར། །ཐ་སྙད་མི་ཚེ་འདའ་བའི་སྟོན་པ་ནོར། །དུག་ལྔས་རང་རྒྱུད་བསྲེག་པའི་སྔགས་པ་ནོར། །བླུན་རྨོངས་ལོག་འཚོ་བསྒྲུབ་པའི་སྒོམ་ཆེན་ནོར། །བློ་ལྟོས་འཁྲུལ་སྣང་འཆའ་བའི་སྐྱེ་བོ་ནོར། །ནོར་བ་སྤངས་ནས་ཆོས་ལ་བརྩོན་པ་གཅེས། །གསུངས་དུས་དམ་པའི་ཆོས་དེ་ལའང༌། ཆོས་ཆོས་བཞིན་དུ་མ་སྤྱད་ནས་བཟུང་སྟེ་ཆོས་ལ་བརྟེན་ཏེ་སྡིག་པ་མང་པོ་གསོག་རྒྱུ་རེད་དུས། དེ་ཆོས་ཀྱི་བར་ཆད་ནོར་འཁྲུལ་ཡོད། གང་རེད་ཟེར་ན་ནི། ཐོབ་གོ་ས་མཐོན་པོ་དང༌། མི་བཙན་པོའི་དབང་དགོས་བསམ་ན་ནི་ང་རྒྱལ་གྱི་དྲེགས་པ་ཆེན་པོ་སྐྱེས་ནས་བཟུང༌། དེ་མི་འགྲུབ་བསྡད་པའི་བར་དུ་དེ་ནོར་འགྲོ་རེད་མ་གཏོགས་དམ་པའི་ཆོས་སྒྲུབ་པ་མེད་པས། དེ་ནོར་ས་གཅིག་ཡིན། འཇིག་རྟེན་ཚེ་འདིའི་བྱ་བ་གཏམ་སྙན་གྲགས་ཆེན་པོ་ཡོད་པ་དང༌། མི་དབང་པོ་གྲུང་པོ་རེད་ཟེར་བ་དང༌། བཟའ་ཚང་ཆེན་པོའི་སོ་ཚིས་ལ་སོགས་པ་མི་སྲིད་ཇུས་མཁས་པའི་བྱ་བ་སྒྲུབ་བསྡད་ནས་བཟུང༌། སོ་བྱང་སྔགས་གསུམ་སྡོམ་པའི་ཆོས་དང་རྒྱབ་འགལ་རེད་འགྲོ་རེད་དུས་བཙུན་པ་ཐམས་ཅད་ནོར་འཁྲུལ་འབྱུང་བ་ཡིན་ཟེར། རིག་པའི་གནས་ལྔ་པོ་ཐམས་ཅད་ལ་བརྩོན་པར་བྱས་ན། དེ་བརྩོན་པ་དེ་བསམ་པ་དང་སྒོམ་པ་གཉིས་ཀྱིས་གཏན་ལ་མ་ཕབ་ནས་བཟུང་ཚིག་རྐྱང་པ་ཡིས་ཚིག་མཐའ་འདེད་སོང་ན་མི་ཚེ་སྟོང་ཟད་དུ་འདའ་བར་འགྱུར་བའི་ཆོས་སྟོན་པ་པོ་ལ་ནོར་འཁྲུལ་འབྱུང་བ་ཡིན། རང་གི་རྒྱུད་ལ་ཉོན་མོངས་པ་དུག་ལྔ་གང་ཆེ་བ་ཡོད་པ་དེ་ལ་གཉེན་པོ་བསྟེན་ཏེ་དུག་ལྔ་འབུར་འཇོམས་སུ་མ་བཏུལ་ན། ཉོན་མོངས་དུག་ལྔ་འདི་མེ་དང་འདྲ་བས་ཐར་པའི་སྲོག་རྩ་ཐམས་ཅད་བསྲེག་འགྲོ་བ་ཡིན་པས་ན། གསང་སྔགས་རྡོ་རྗེ་ཐེག་པའི་ལམ་ལ་ཞུགས་ཏེ་བུད་མེད་བསྟེན། ཆང་འཐུང༌། མཐུ་མང་པོ་སྤྱད་པའི་སྔགས་པ་ཐམས་ཅད་རང་རྒྱུད་ཉོན་མོངས་དུག་ལྔ་རང་མཚན་དུ་སྤྱད་སོང་ན་ནོར་འཁྲུལ་འོང་བ་ཡིན། འཇིག་རྟེན་བླུན་པོ་ཐམས་ཅད་མགོ་སྐོར་བའི་ཆེད་དུ། ང་རི་ཁྲོད་པ་ཡིན། ང་ཉམས་རྟོགས་པ་མཐོན་པོ་ཡིན། ང་བླ་མ་ཡིན། ང་གྲུབ་ཐོབ་ཡིན། དཀོར་ལོག་འཚོ་མང་པོ་བསྒྲུབས་ནས་བཟུང་སྟེ་རི་ལ་བསྡད་པའི་སྒོམ་ཆེན་དེ་ལའང་ནོར་འཁྲུལ་བྱ་བ་ཡིན། འཇིག་རྟེན་ཚེ་འདིའི་བྱ་བ་འཁྲུལ་སྣང་འདི་ལ་བདེན་པར་བཟུང་སྟེ་དེའི་རྗེས་བཅད་བསྡད་ནས་བཟུང་སྟེ། བློ་ལྟོས་འཁྲུལ་སྣང་འཆའ་བའི་སྐྱེ་བོ་ནོར་བ་ཡིན་པས། ནོར་བ་དེ་དག་ཐམས་ཅད་སྤངས་ནས་མ་ནོར་བ་དམ་པའི་ཆོས་ལ་བརྩོན་པར་བྱེད་དགོས་པ་ཡིན། (24)  མ་ནོར་ཕན་པར་བྱེད་པའི་ཆོས་དྲུག་ནི། །བརྩེ་བའི་གདམས་ངག་བླ་མའི་གསུང་ལ་ཉོན། །ཡིད་ཆེས་གཏད་ས་རྒྱལ་བའི་བཀའ་ལུང་ལྟོས། །ཉིན་མཚན་ཐུན་མཚམས་དགེ་སྡིག་བསྔོ་བགྲང་གྱིས། །ཕྱི་མ་གར་འགྲོ་རྒྱུ་འབྲས་རྟེན་འབྲེལ་སོམས། །ལུས་དང་ལོངས་སྤྱོད་གཅེས་འཛིན་ཆགས་ཞེན་སྤོངས། །རྒྱུད་ལུང་མན་ངག་སེམས་ཀྱི་སྟེང་དུ་ཕོབ། །དེ་ལྟར་བྱས་ན་མྱུར་དུ་སངས་རྒྱས་འགྲུབ། །ཟེར་བ་ཐར་པ་དང་ཐམས་ཅད་མཁྱེན་པའི་ལམ་བསྒྲུབ་དགོས་ན་བླ་མའི་བཀའ་བཞིན་དུ་བསྒྲུབ་ན་ནོར་འཁྲུལ་གཏན་ནས་ཡོད་རྒྱུ་མ་རེད་མ་གཏོགས། དེ་མིན་པ་རང་གི་ཕ་མ་དང་སྤུན་མཆེད་ཡིན་ན་ཡང་ཆོས་དང་རྒྱབ་འགལ་མ་གཏོགས་བཤད་ཤེས་རྒྱུ་མ་རེད་དུས། བརྩེ་བའི་གདམས་ངག་བླ་མས་ཅི་གསུངས་བཀའ་བཞིན་དུ་བསྒྲུབ་ན་ཐར་པའི་ལམ་དུ་འགྲོ་བ་ཡིན། བློ་གཏད་ཀྱི་འདུན་མ་ཡིད་ཆེས་ས་དེ་སུ་རེད་ཟེར་ན། སངས་རྒྱས་བཅོམ་ལྡན་འདས་ཀྱི་བཀའ་ལུང་ན་ཡོད་པ་ལྟར་དུ་བྱས་ན་བཀའ་ལ་ནོར་འཁྲུལ་གཏན་ནས་མེད་པ་ཐམས་ཅད་མཁྱེན་པ་བསླུ་མེད་ཡིན་པས་དེ་ལ་ལྟོས་དགོས། དེ་ནས་ཉིན་དང་མཚན་ཐུན་མཚམས་ཐམས་ཅད་དུ་རང་གི་ལུས་ངག་ཡིད་གསུམ་གྱིས་དགེ་བ་བྱེད་ཀྱིས་ཨེ་འདུག །སྡིག་པ་བྱེད་ཀྱིས་ལྟ་སྟེ་བསྔོ་བགྲང་བྱེད་དེ་རང་གིས་རང་ལ་རྒྱུགས་ལེན། དགེ་བ་བྱས་ཡོད་ཀྱི་ཡིན་ན་དགེ་བ་དེ་གོང་འཕེལ་དུ་གཏོང༌། སྡིག་པ་བྱས་ཡོད་ཀྱི་ཡིན་ན་བཤགས་པས་བྱས་རང་རྒྱུད་རྣམ་པར་དག་འགྲོ་ཡིན། སྐྱེ་བ་ཕྱི་མ་ག་ན་འགྲོ་ད་ལྟ་ལས་སྟངས་འདི་ལ་བལྟས་ན། ད་ལྟ་དགེ་བ་ཡང་དག་པ་སྤྱད་ན་སྐྱེ་བ་ཕྱི་མ་དགེ་བ་ཆེན་པོ་བྱས་ན་དག་པའི་ཞིང་ཁམས། ཆུང་ཆུང་བྱས་ན་མཐོ་རིས་འགྲོ། སྡིག་པ་ཞིག་བྱས་ན། སྡིག་པ་ཆེན་པོ་བྱས་ན་ངན་སོང༌། ཆུང་ཆུང་ཞིག་སྤྱད་ན་ལྷ་མ་ཡིན་ལ་སོགས་འགྲོ་ཡི་རེད། དེ་རྒྱུ་འབྲས་རྟེན་འབྲེལ་བསླུ་བ་མེད་པ་དེ་དུས་རྟག་ཏུ་བསམ། རང་གི་ལུས་དང་ལོངས་སྤྱོད་དེ་ཐམས་ཅད་ལ་གཅེས་འཛིན་གྱི་འཁྲི་བ་ཆགས་ཞེན་ཐམས་ཅད་སྤང་སྟེ་ཟས་ལྟོ་འགྲང་དང་གོས་ལྷགས་སྐྱོབ་ཙམ་གྱིས་འཚོ་བར་ཤེས་ཏེ་དམ་པའི་ཆོས་ཚུལ་བཞིན་དུ་སྤྱད་པ་མ་གཏོགས་པའི་ལུས་ལ་བྱི་དོར་བྱེད་པ་དང༌། ལོངས་སྤྱོད་གསོག་འཇོག་བྱེད་པ། རྒྱན་ཆ་མང་པོ་བཏགས་པའི་ཆགས་ཞེན་སྤོངས། རྒྱུད་ལུང་མན་ངག་ཐོས་བསམ་སྒོམ་གསུམ་གང་བྱེད་ནའང་རང་གི་སེམས་ཀྱི་སྟེང་དུ་ཚུར་ཕོབ། སེམས་དང་ཆོས་གཉིས་འདྲེས་པ་ཞིག་འབྱུང་ན་རྒྱུད་ལུང་མན་ངག་མང་པོ་ཐོས་པ་གོ་ཆོད་ཀྱི་རེད་དུས་སེམས་ཀྱི་སྟེང་དུ་ཕོབ། དེ་ལྟར་བྱས་ན་མྱུར་དུ་སངས་རྒྱས་འགྲུབ་པའི་རྒྱུ་ཡིན། (25)  ཚུལ་བཞིན་ལེགས་པར་བལྟ་བའི་ཆོས་དྲུག་ནི། །འཇིག་རྟེན་བྱ་བས་ཕན་པ་འདུག་གམ་ལྟོས། །བསགས་པའི་ནོར་རྫས་བཞག་ནས་སོང་བ་ལྟོས། །ཕན་བཏགས་ལན་དུ་གནོད་པ་སྐྱེལ་ལ་ལྟོས། །མང་པོའི་ནང་ནས་གཅིག་པོར་སོང་བ་ལྟོས། །སོ་ནམ་གསོག་བུན་རང་ཤི་རང་དབང་ལྟོས། །ཆེ་བཙན་སྙན་གྲགས་བོར་ནས་སོང་བ་ལྟོས། །དེ་ལྟར་བལྟས་ནས་རང་ལ་ནང་དུ་སྦྱོར། །ཞེས་པ་ཚུལ་བཞིན་དུ་རང་གི་སེམས་ལ་དྲན་པ་དང་ཤེས་བཞིན་གྱིས་རང་གི་སེམས་རྒྱུད་འདི་དག་ལེགས་པར་བལྟས་ནས་བསམ་བློ་གཏང་བའི་ཆོས་དྲུག་ཡོད། གང་རེད་ཟེར་ན། འཇིག་རྟེན་ཚེ་འདིའི་བྱ་བ་བསྟོད་པ་སྙན་གྲགས། ནོར་དང་ལོངས་སྤྱོད། ཐོབ་དང་གོ་ས་ཕན་པ་ཨེ་འདུག །མཐོ་བའི་མཐའ་མ་ལྷུང༌། འདུས་པའི་མཐའ་མ་འབྲལ། བསགས་པའི་མཐའ་མ་ཟད། སྐྱེས་པའི་མཐའ་མ་འཆི་གསུངས་པ་ཐམས་ཅད་ལ་ལྟོས་གསུངས། བསགས་པའི་ནོར་རྫས་རྒྱལ་པོ་རྣམ་ཐོས་སྲས་ཀྱི་བང་མཛོད་ལྟ་བུ་ཅན་ཞིག་ཡོད་ནའང༌། ཤི་བའི་ནངས་པར་ནི་བསགས་པའི་ནོར་རྫས་མ་ཚད་རང་གི་ལུས་འདིའང་ཤུལ་ལ་བཞག་ནས་འབོར་འགྲོ་དུས། དེ་ནས་ཤི་ཁ་ལ་ཕན་པ་དམ་པའི་ཆོས་ཡིན་པས་ན་ཆོས་ཀྱི་བང་མཛོད་འདི་བསག་དགོས་པས་འདི་ལ་ལྟོས། ད་ལྟ་དུས་ངན་སྙིགས་མ་ལྔ་བདོ་བའི་སྐབས་འདིར། ཕ་མའི་བུ་བརྒྱུད་ཡིན་ན་འདྲ། སྤུན་མཆེད་ཡིན་ན་འདྲ། བླ་མ་དང་སློབ་མ་ཡིན་ན་འདྲ། ཕར་ཕན་བཏགས་ན་ཚུར་བཀའ་དྲིན་མི་གསོས་པ་ལན་དུ་གནོད་པ་བསྐྱལ་ཏེ་སྤྲེའུ་ལ་ཟས་སྟེར་བ་ལྟ་བུ་ཡིན་པས་དེ་ལ་ལྟོས་གསུངས། དེ་ནས་མི་མང་པོ་ལྷན་དུ་གཅིག་ཏུ་འཚོགས་ནས་བསྡད་ཡོད་ནའང་དམག་མི་འབུམ་ཕྲག་མང་པོའི་དཔོན་པོ་དམག་དཔོན་ཡིན་ནའང་ཤི་འགྲོ་དུས་རང་གཅིག་པུ་མ་གཏོགས་ཡོད་མ་རེད། གྲྭ་བ་དགེ་འདུན་སྟོང་ཕྲག་མང་པོའི་བདག་པོ་བླ་མ་ཡིན་ན་འདས་འགྲོ་དུས་རང་གཅིག་པུ་མ་གཏོགས་ཡོད་མ་རེད་དུས། དེའི་ཕྱིར་ན་རང་ཉིད་གཅིག་པུ་འདི་ལ་ཕན་ཐབས་ཀྱི་ཐབས་གང་གཟབ་བལྟ་དགོས་པ་ཡིན། འཇིག་རྟེན་བྱ་བ་ཞིང་ཁ་སོ་ནམ་བྱས། ནོར་ལོངས་སྤྱོད་གསོག །དེ་བྱས་བསྡད་ན་སྡིག་པ་མང་པོ་ཞིག་གསོག་གསོག་དེའི་མཐར་རང་གིས་སྤྱོད་དབང་མེད་པ་རང་ཉིད་ཤི་འགྲོ་དུས་དེའི་ནང་ནས་འབྲུ་རྡོག་པོ་གཅིག །གསེར་ཉག་མ་གཅིག་འཁུར་རྒྱུ་མེད་པ་དེ་ལ་ལྟོས། ཐོབ་གོ་ས་ཆེ་བཙན་འགྲན་ཟླ་དང་བྲལ་བ་དང༌། སྙན་པ་གྲགས་པ་འཇིག་རྟེན་ཐམས་ཅད་གང་འགྲོ་བ་ཡིན་ན་འཆི་བའི་ནངས་པ་ལ་དེ་ཐམས་ཅད་ཤུལ་དུ་བཞག་སྟེ་དེ་གཏམ་སྙན་ཙམ་མ་གཏོགས་གང་ཡང་མེད་པ་དེ་ལ་ལྟོས། དེ་ཐམས་ཅད་འཇིག་རྟེན་བྱ་བ་མི་རྟག་པའི་རང་བཞིན་དུ་བལྟས་ནས་ནང་དུ་རང་ལ་ཡང་དག་པ་སྦྱོར་བ་བྱས་ན། དེ་ནས་ཚེ་འདི་ལ་དྲན་པ་དང་ཤེས་བཞིན་གྱི་སྒོ་ནས་ངེས་འབྱུང་དང༌། སྐྱོ་ཤེས་སྐྱེས། འཇིག་རྟེན་ཆོས་བརྒྱད་མེད་པ་འབྱུང་ཡོད་ཀྱི་ཡིན་དུས། ཆོས་བརྒྱད་བྲལ་རྣམས་འཕགས་པ་དངོས། །ཆོས་བརྒྱད་བསལ་རྣམས་འཕགས་པའི་རིགས། །ཟེར་མཁན་དེ་རེད། འཇིག་རྟེན་ཆོས་བརྒྱད་པོ་ག་ཚོད་ཆུང་སོང་ན་ཆོས་ཡང་དག་ལ་འགྲོ་བའི་རྟགས་རེད་དུས་དེ་ལྟར་བྱེད། (26)  ཡང་དག་དོན་ཆེན་འགྱོད་མེད་རྣམ་དྲུག་ནི། །ཆོས་ཕྱིར་དཀའ་སྤྱད་ཤི་ཡང་འགྱོད་པ་མེད། །དམན་པའི་ས་བཟུང་ཁ་ཉེན་འགྱོད་པ་མེད། །ཕ་ཡུལ་རྒྱབ་སྐྱུར་མདོ་ཆུང་འགྱོད་པ་མེད། །ཆོས་ཕྱིར་ནོར་བཏང་ལྟོགས་ཀྱང་འགྱོད་པ་མེད། །སྡིག་སྤངས་ངན་སོང་ཡང་འགྱོད་པ་མེད། །རང་གིས་བྱ་བ་ལས་ཀ་བྱས་བཞག་ན། ཆོས་དང་མཐུན་པའི་ཡང་དག་པའི་དོན་རེད་སོང་ན་འགྱོད་པ་མེད་པ་རེད། དམ་པའི་ཆོས་ཀྱི་ཕྱིར་ཟས་དང་གོས་མ་རྙེད་དེ་མུ་གེས་འཆི་སོང་ནའང་གཏན་ནས་འགྱོད་པ་མེད་དུས། ཆོས་ཕྱིར་དཀའ་བ་སྤྱད་པ་བྱང་ཆུབ་སེམས་དཔའ་ཆོས་འཕགས་དང༌། རྗེ་བཙུན་མི་ལ་ལྟ་བུ་ཡིན། དེ་ནས་རང་ཉིད་ང་རྒྱལ་ཁེངས་པ་མེད་པ་རྟག་ཏུ་དམན་པའི་ས་བཟུང་སྟེ་ཧྲུལ་པོའི་གོས་གྱོན་བསྡད་ན། འཇིག་རྟེན་གྱིས་ཁྱེད་ཁ་དྲག་མིན་འདུག །གང་ཡང་སྐྱོན་རེད་ཟེར་མང་པོ་བཤད་ནའང་འགྱོད་པ་མེད་དེ་རང་གི་ང་རྒྱལ་དང་རློམ་སེམས་མེད་པ་ཡིན། ཕ་ཡུལ་ཟེར་བ་འདི་ཆགས་སྡང་རྨོངས་གསུམ་གྱིས་དུས་རྟག་ཏུ་གདུང་བསྡད་ཀྱི་རེད་དུས། ཆགས་སྡང་རྨོངས་གསུམ་སྐྱེས་པ་དེ་ལ་བརྟེན་ནས་ཕ་ཡུལ་རྒྱབ་ཏུ་བསྐྱུར་ནས་མི་ཡུལ་ཟས་འཚོ་བ་ལ་བརྟེན་ནས་སྡོད་བསྡད་ན་མདོ་ཆུང་མི་མདོ་མེད་རེད་ཟེར་ནའང་འགྱོད་པ་མེད། དམ་པའི་ཆོས་ཀྱི་ཕྱིར་དུ་རང་གི་ནོར་དང་ལོངས་སྤྱོད་ཐམས་ཅད་བཏང་ནས་རང་གྲོད་ཁོག་ལྟོགས་པ་འབྱུང་ནའང༌། ཆོས་ཀྱི་ཕྱིར་དུ་ནོར་བཏང་བ་དེ་སྐྱེ་བ་མང་པོ་ལ་ཚོགས་རྫོགས། ཐར་པའི་ལམ་ལ་སྤྱོད་འོང་དུས་འགྱོད་པ་མེད། སྡིག་པ་གང་བྱས་པ་ཐམས་ཅད་གཉེན་པོ་སྟོབས་བཞིའི་སྒོ་ནས་སྤོང་གཏན་ནས་མ་བྱས་ན་ངན་སོང་འགྲོ་སྲིད་ཀྱི་མ་རེད། གལ་ཏེ་ངན་སོང་སོང་ནའང་གཏན་ནས་འགྱོད་པ་མེད། (27)  སྣོད་ངན་ཆོས་དང་རིང་བ་རྣམ་དྲུག་ནི། །ཕག་བཞིན་ཅི་རྙེད་ཟ་བས་བསྒྲུབ་མི་ནུས། །རང་མཐོང་རྨ་བྱ་འདྲ་བས་འགྲོགས་མི་ཤེས། །ཆིག་ཚུགས་ཕ་བོང་འདྲ་བས་སྐབས་མི་ཕྱེད། །ཀུན་འཛུགས་གཟེ་མ་འདྲ་བས་དམ་མི་ཐུབ། །སྦྲུལ་བཞིན་གདུག་རྩུབ་ཆེ་བས་རྒྱུད་མི་ཐུལ། །སྤྲེལ་བཞིན་སྤྱམ་ལ་འབྱོར་བས་བསྒྲུབ་མི་ཚུགས། །གླང་བཞིན་ཤེས་རབ་བླུན་པས་ཆོས་མི་གོ། །དེ་ཕྱིར་འདི་དག་སྤངས་ནས་བསྒྲུབ་པ་གཅེས། །ཞེས་པ་སྟེ། དམ་པའི་ཆོས་ཀྱི་སྣོད་དུ་མ་འགྱུར་པ་ཆོས་ལས་ཐག་རིང་བ་སྐྱོན་དྲུག་ཡོད། གང་རེད་ཟེར་ན། ཕག་པ་ལ་གང་རྙེད་ན་མི་གཙང་བ་ཡིན་ན་གཙང་བ་ཡིན་ན་ཐམས་ཅད་ཟ་བཞག་རེད། དཔེ་དེ་བཞིན་དུ་དཀོར་དང་ལོག་འཚོ་ཅི་རྙེད་པ་ཐམས་ཅད་ཟ་བཞག་ན་ཐར་པ་དམ་པའི་ཆོས་གཏན་ནས་བསྒྲུབ་མི་ནུས་པ་ཡིན། དེ་ནས་རང་གིས་རང་གཟུགས་མཛེས་པ་ཡོད། ལང་འཚོ་རྒྱས་པ་ཡོད། ཐོབ་མཐོན་པོ་ཡིན་བསམ། རྨ་བྱ་ཁོ་རང་གཟུགས་མཛེས་པ་ཡིན་བསམ་ང་རྒྱལ་ཡོད་རེད། དེ་ལྟ་བུ་ང་རྒྱལ་བྱས་ན་སུ་ཞིག་མཉམ་དུ་འགྲོག་ན་མཐུན་པོ་མི་འོང༌། རང་གི་སྤྱོད་པ་ངན་པ་འདི་བཟང་པོ་ཡིན་བསམ་སེམས་གོ་སྐབས་གཏན་ནས་མི་ཕྱེད་པ་བླ་མ་ལ་དག་སྣང་མེད་མཆེད་གྲོགས་ཀྱི་སྣང་བ་འདྲ་མ་དག་ན་བྲག་ཕ་བོང་འདྲ་བ་ཞིག་ཡིན་ན་དེ་གཏོར་དགོས་ན་སུས་ཀྱང་དཀའ་ཚེགས་ཆེན་པོ་མ་བྱས་ན་གཏོར་ཐུབ་རྒྱུ་མ་རེད་དུས་ཐར་པའི་གོ་སྐབས་མི་དབྱེ་ཡིན། གཞན་ལ་སྐྱོན་གང་ཐུབ་གང་ཐུབ་བྱས། གནོད་པ་གང་ཐུབ་གང་ཐུབ་བྱས་གཟེ་མ་ར་མགོ་འདྲ་བྱས་བསྡད་ན། དམ་ཚིག་དང་སྡོམ་པ་ཚུལ་བཞིན་དུ་བསྲུང་མི་ཐུབ། དེ་ནས་ཧ་ཅང་རྒྱུད་ཞེ་སྡང་སྐྱེས་ཏེ་སྦྲུལ་ལྟ་བུ་གདུག་རྩུབ་ཆེ་བ་ཡིན་ན། ཞེ་སྡང་ལྟ་བུ་སྡིག་པ་མེད། །ཟེར་རེད་དུས་རྒྱུད་དུལ་བའི་དུས་རྟག་ཏུ་འོང་བ་མ་ཡིན། སྤྲེའུ་ཡིན་ན་སྐད་ཅིག་གཅིག་ལ་སྡོད་རྒྱུ་མེད་པ་ལས་ཀ་མང་པོ་བྱེད་དགོས་རེད་དུས་དེ་ལྟ་བུ་མི་དྲན་པ་མེད་པ། མི་བྱེད་པ་མེད་མི་བྱས་བསྡད་ན་དམ་པའི་ཆོས་ཀྱི་སྒྲུབ་ཚུགས་ཤིན་ཏུ་འགྱུར་ཤེས་ལེ་མིན། བླང་དོར་གྱི་གནས་ག་ཚོད་བཀོད་ནའང་རང་ལ་ཤེས་རབ་ཀྱི་སྣང་བ་མེད་པས་བླང་དོར་གྱི་གནད་མ་ཤེས་ནས་བཟུང་སྟེ་བླུན་པོ་ལ་དམ་པའི་ཆོས་གོ་ཐབས་ཡོད་རྒྱུ་མ་རེད་དུས། མི་ཤེས་པ་ནི་སྡུག་བསྔལ་ལོ། །ཟེར་མཁན་ལྟ་བུ་རེད་དུས་ཆོས་མི་གོ །དེ་ཕྱིར་འདི་དག་སྤང་ནས་བསྒྲུབ་པ་གཅེས། (28)  །སྣོད་ངན་དབང་དུ་མི་གཏོང་ཆོས་དྲུག་ནི། །ཚེ་འདིར་བློ་འཇུག་བྱུར་ངན་སྒོར་དབྱུང་ཞིང༌། །དགེ་ལ་སྤྲོ་བ་དཔལ་ཡིན་ཕུགས་སུ་ཆུག །ང་རྒྱལ་རང་མཐོང་འདྲེ་ངན་བསྐྲད་བྱ་ཞིང༌། །དམན་པའི་ས་འཛིན་དངོས་གྲུབ་སྔ་ལྟས་བསྟེན། །གཉེན་པོ་མཆོག་འཛིན་བདུད་དཔུང་བོར་བྱ་ཞིང༌། །རྣམ་རྟོག་གྲོགས་འཆར་ལྟས་ངན་གཡང་དུ་ཁུག །དེ་རྣམས་ལྡན་ན་ཆོས་རབ་བཟང་པོའི་སྣོད། །སྣོད་དང་སྐལ་བ་ངན་པའི་སྐྱོན་གྱི་དབང་དུ་མི་གཏོང་བའི་ཆོས་དྲུག་ཡོད། གང་རེད་ཟེར་ན། འཇིག་རྟེན་ཚེ་འདིའི་བྱ་བ་ལ་བློ་འཇུག་ན་ཚེ་འདིའི་བྱ་བ་བློ་འཇུག་པ་འདི་དམ་པའི་ཆོས་ལ་ཕུང་ཡོང་རྒྱུ། །དཔེར་ན་ཁྱིམ་ཞིག་གི་ནང་དུ་ལྟས་ངན་འོང་བ་ལྟ་བུ་ཡིན་བསམ་སྟེ། ཚེ་འདིའི་བྱ་བ་ལ་ཞེན་པའི་བློ་འབྱུང་ན་དེ་མ་ཐག་ཏུ་ཕར་མེད་པ་བྱེད་དེ་དེའི་དབང་དུ་མི་འགྲོ། དམ་པའི་ཆོས་དགེ་བ་ལ་ག་ཚོད་བརྩོན་ནའང་ཐུགས་བསུན་རྒྱུ་དང་སྐྱོ་ངལ་མེད་པའི་སྒོ་ནས། དམ་པའི་ཆོས་ཇི་ལྟར་ནུས་པ་ཞིག་ཡོད་རྒུས་དགེ་བའི་ཆོས་ལ་ཅི་ནུས་པ་ཞིག་བྱས་ན། དགེ་བ་བྲེ་གསོག་ཕུལ་གསོག །ཟེར་མཁན་དེ་རེད་དུས། དེ་ཕུགས་སུ་བཞག་ན་དགེ་བའི་ནོར་འདི་དགྲ་ཡིས་བརླག་རྒྱུ་མེད། སྐྱེ་བ་ཚེ་རབས་ཐམས་ཅད་དུ་རང་དང་མཉམ་དུ་ཡོད་པ་ཡིན། དེ་ནས་རང་གི་སེམས་ལ་ཡོན་ཏན་ཡོད་བསམ་ནས་ང་རྒྱལ་དང༌། ང་གོ་ས་མཐོན་པོ་ཡིན་བསམ་རང་མཐོང་ཡོད་ན་འདྲེ་ངན་ཁོག་ཏུ་ཞུགས་པ་དང་འདྲ་བས་ན། དཔེར་ན་ཁྱིམ་ཞིག་གི་ནང་དུ་འདྲེ་ངན་ཞུགས་ཡོད་ན་དེ་ཕ་དབྱུང་ཐུབ་ཐབས་བྱེད་རྒྱུ་རེད་དུས། དཔེ་དེ་བཞིན་དུ་ང་རྒྱལ་དང་རང་མཐོང་དེ་དུས་རྟག་ཏུ་རྒྱུད་ལ་མེད་པ་ཕར་གཡུག་དགོས། དེ་ནས་དམན་པའི་ས་འཛིན་ཏེ་ང་རྒྱལ་མེད་པ་བྱས་ན་རང་ལ་མཆོག་དང་ཐུན་མོང་གི་དངོས་གྲུབ་ཐོབ་པའི་སྔ་ལྟས་ཡིན་པས་དེ་ལྟར་དུ་ཚུལ་བཞིན་དུ་བསྟེན་པར་བྱེད་པ་ཡིན། དེ་ནས་རང་གི་རྒྱུད་ལ་ཉམས་དང་རྟོགས་པ་མངོན་ཤེས་དང་གྲུབ་རྟགས་སྐྱེ་འོང་ན་དེ་ལ་ང་རྒྱལ་དང་མཆོག་འཛིན་ཞུགས་སོང་ན། ལྷའི་བུ་བདུད་ཀྱིས་བསླུ་འགྲོ་རྒྱུ་རེད་དུས། དེ་བདུད་ཐམས་ཅད་བོར་བར་བྱ་དགོས་པ་ཡིན། བཟང་ངན་གྱི་དགེ་བའི་རྣམ་རྟོག་འདི་ཐམས་ཅད་རང་ཤར་རང་གྲོལ་དུ་མ་བཏང་ནས་རྣམ་རྟོག་སྐྱག་ལང་དུ་གཏང་ན། རྣམ་རྟོག་གིས་ད་སྔའང་འཁྲུལ་པ་ལ་འཁྱམས་ཡོང་རེད་དུས། བཟང་ངན་གྱི་རྣམ་རྟོག་ཐམས་ཅད་གྲོགས་སུ་འཆར་བའི་སྒོ་ནས་རྣམ་རྟོག་གྲོལ་ལུགས་རྣམ་པ་གསུམ་དུ་ཤེས་ན་ལྟས་ངན་གཡང་དུ་ཁུག་ཟེར་བ་ཡིན། ན་ཚ་གདོན་བགེགས་འབྱུང་ནའང་ཐར་པའི་ལམ་ལ་གསོས་འདེབས་འགྱུར། ཉམས་དང་རྟོགས་པ་གོང་འཕེལ་དུ་འགྲོ་བ་ཡིན། དེ་ལྟར་ལྡན་ན་ཆོས་རབ་ཏུ་གྱུར་པ་བཟང་པོའི་སྣོད་དུ་འགྱུར་བ་ཡིན། (29) མཐར་ཕྱིན་ཆོས་ཀྱི་བློ་སྣ་རྣམ་དྲུག་ནི། །འཆི་བདག་འཇིགས་བསྐྱེད་གཤེད་མས་བདས་འདྲ་དང༌། །འཁོར་བར་སྐྱོ་བསྐྱེད་ཁྱོ་ངན་ཆུང་མ་འདྲ། །འཁྲུལ་སྣང་ཞེན་ལོག་སྐྱུགས་ནད་ཟས་མཐོང་འདྲ། །མི་ཆོས་ཡིད་བྱུང་མཛའ་བོས་བསླུས་པ་འདྲ། །སོ་ནམ་སྒྱིད་ལུག་སད་ཁུངས་ཞིང་ངན་འདྲ། །ཉེ་འབྲེལ་གདུང་ཆད་དགྲར་ལང་བུ་ཚ་འདྲ། །དེ་དང་ལྡན་པས་དམ་ཆོས་ཚད་དུ་ཕྱིན། །ཞེས་པ་སྟེ། ཆོས་མཐར་ཕྱིན་པར་བྱེད་པ་ལ། དང་པོ་ཆོས་བསྒྲུབ་པའི་བསམ་བློ་ཡོད་ནའང་ཆོས་ཚུལ་བཞིན་དུ་སྒྲུབ་པ་འདི་མཐར་ཕྱིན་པ་གལ་ཆེ་ཡི་རེད་དུས། མཐར་ཕྱིན་པའི་ཐབས་ལ་གང་དགོས་ཟེར་ན། འཆི་བདག་གཤིན་རྗེ་དེ་ལ་དུས་རྟག་ཏུ་འཇིགས་སྐྲག་བྱས་ནས། དཔེར་ན་གདུག་སྦྲུལ་ཁ་ལ་སྦལ་བ་ཞིག་ཚུད་བསྡད་ཡོད་ན་ང་ནམ་གསད་ཡོང་བསམ་རྒྱུ་མ་གཏོགས་བག་ཕེབས་ཀྱི་མ་རེད་དུས། དེ་ལྟ་བུ་འཆི་བདག་གཤིན་རྗེས་ང་ནམ་བདའ་འོང་བསམ་དགྲ་ཡིས་བདས་འོང་རྒྱུ་ལྟ་བུའི་བསམ་པ་ཡོད་ན་འཆི་བ་མི་རྟག་པའི་བསྐུལ་མ་དེས་དམ་པའི་ཆོས་བྱེད་དགོས་པ་ཡིན། ཁམས་གསུམ་འཁོར་བ་ལ་དུས་རྟག་ཏུ་སྡུག་བསྔལ་གྱི་རང་བཞིན་ལ་སྐྱོ་བ་སྐྱེས་དུས། ཁྱོ་ག་གདུག་པོ་ཞིག་ལ་ཆུང་མ་མཉམ་དུ་བསྡད་ན་ཁྱོ་ག་གདུག་པོ་དེས་ཆུང་མ་དུས་རྟག་ཏུ་སེམས་དཀྲུག་བསྡད་དུས་སེམས་སྐྱིད་པོ་ཡོད་རྒྱུ་མ་རེད་དུས། དཔེ་དེ་ལྟ་བུ་ཁམས་གསུམ་འཁོར་བའི་བྱ་བཞག་གང་ཐོས་ནས་སེམས་སྐྱོ་གདུང་ངེ་བ་ཡོད་ན་དེ་ནས་ཐར་པའི་ལམ་ལ་འགྲོ་བ་ཡིན། འཇིག་རྟེན་ཚེ་འདིའི་བྱ་བ་དགྲ་འདུལ་གཉེན་སྐྱོང་ལ་སོགས་ཆོས་བརྒྱད་ཀྱི་འཁྲུལ་སྣང་ཐམས་ཅད་དེ་གང་ཡང་བསྒྲུབ་མི་ནུས་པ་ཞེན་པ་ལོག་པའི་གང་ཟག་མཁྲིས་པས་ན་བསྡད་རྒྱུ་ཞིག་ལ་སྣུམ་གྱི་ཟས་སྤྲད་ན་གཏན་ནས་ཟ་འདོད་ཡོད་རྒྱུ་མ་རེད་དུས། དཔེ་དེ་ལྟ་བུ་ཅན་ཞིག་བྱེད་དགོས། འཇིག་རྟེན་གྱི་སྲིད་ཇུས་མཁས་པ་རེད་ཟེར་མཁན། སྙན་གྲགས་ཆེན་པོ་རེད་ཟེར། བློ་ཁོག་ཆེན་པོ་རེད་ཟེར་དེ་ཐམས་ཅད་སྙིང་པོ་གང་ཡང་མེད་བསམ་སྟེ་ཡིད་ཕྱུང་སྟེ། དཔེར་ན་རང་གི་གྲོགས་པོ་ཞིག་ཡོད། རང་མགོ་སྐོར་གཏོང་འོང་ན་གྲོགས་པོ་དེ་དྲན་འོང་ན་ཡིད་སྐྱོ་གདུང་ངེ་བློ་འཁེལ་གྱི་མ་རེད་དུས། དཔེ་དེ་ལྟ་བུ་མི་ཆོས་སུ་བློ་གཏན་ནས་མ་གཏད། སོ་ནམ་དང་འཇིག་རྟེན་གྱི་བྱ་བ་ལ་དང་པོ་ནོར་བསགས་པ། བར་དུ་སྲུང་བ། ཐ་མ་བརླག་པ་ལ་སོགས་པ་མོས་ཀྱི་མ་རེད། འཐོན་གྱི་མ་རེད་བསམ་ནས་རང་གིས་རང་སྒྱིད་ལུག་སྟེ་དཔའ་ཞུམ་པ་ཅན་ཞིག་དགོས། དཔེར་ན་གང་རེད་ཟེར་ན། ལ་མཐོན་པོ་ལ་ཞིང་ཁ་ཞིག་ཡོད་ན། དེ་ལ་སད་ཀྱིས་ལོ་རྟག་པར་བཅོམ་འགྲོ་དུས། དེ་ཞིང་ཁ་དེ་ལ་ས་བོན་བཏབ་པ་དང་མ་བཏབ་ཁྱད་པར་མེད་བསམ་མཁན་ཞིག་རེད་རྒྱུ་རེད། སོ་ནམ་དང་འཇིག་རྟེན་གྱི་བྱ་བ་ལ་དེ་ལྟ་བུ་གྱིས། དེ་ནས་ཉེ་འབྲེལ་ཐམས་ཅད་ལ་གདུང་སེམས་ཀྱི་སྣང་བ་ཡུན་རིང་པོའི་སྒོ་ནས་ཉེ་འབྲེལ་ལ་སེམས་མ་ཆགས། སེམས་ཆགས་ན་དུས་རྟག་ཏུ་འཁོར་བ་འཆིང་བ་ཡིན་པས་ན། དཔེར་ན་ཕ་མ་ཞིག་ཡོད་ན་དེའི་བུ་ཚ་དེ་ཡག་པོ་ཞིག་མ་ཚར་ནས་ཕ་མ་ལ་དྲིན་ལན་མ་བསབས་ན་ཕ་མ་བུ་ཚ་མཐོང་འོང་དུས་སེམས་སྐྱོ་ཡི་རེད་དུས། ཉེ་དུ་ཐམས་ཅད་ལ་དཔེ་དེ་ལྟ་བུ་བྱས་དེ་ཆོས་དྲུག་དང་ལྡན་ན་ཡང་དག་པ་དམ་པའི་ཆོས་ཚད་དུ་ཕྱིན་པ་ཡིན། (30) དེ་དང་མི་ལྡན་འགྲོ་བ་རྣམ་དྲུག་ནི། །ཐོས་པ་བྱས་ཀྱང་ཚིག་གི་རྩོད་པ་མཁན། །བཤད་པ་བྱས་ཀྱང་ཕྲག་དོག་ཁ་སྦྱང་མཁན། །སྒོམ་པ་བྱས་ཀྱང་རྣམ་རྟོག་ཡིད་སྨོན་མཁན། །བསམ་པ་བྱས་ཀྱང་ཟས་ནོར་ཁེ་སྤོགས་མཁན། །གཅིག་པུར་བསྡད་ཀྱང་ཉོན་མོངས་རྣམ་རྟོག་མཁན། །སྲུང་སྡོམ་བྱས་ཀྱང་ཉོན་མོངས་ཁ་གསག་མཁན། །འགྲོ་བ་དྲུག་ལྡན་བརྟགས་ཏེ་རིང་དུ་སྤང༌། །ཞེས་པ་སྟེ། གོང་དུ་བཤད་པའི་ཆོས་རྒྱུད་ལ་སྐྱེད་བྱེད་ཀྱི་ཡོན་ཏན་དྲུག་དང་མི་ལྡན་ན་སྐྱོན་རྣམ་པ་དྲུག་ཡོད། ཐོས་པ་མང་པོ་ཅན་ཞིག་བྱས་ན། ཐོས་པའི་དོན་དེ་བསམ་པ་དང་སྒོམ་པས་གཏན་ལ་མ་ཕབ་ན་ཚིག་གི་རྩོད་པ་མཁན་གྱི་འཇིག་རྟེན་ཁ་མཆུ་རྒྱག་དུས་རྒྱ་གར་ནས་༼ཝ་ཀིལ་Lawyer ཁྲིམས་རྩོད་པ༽བཅུག་པ་ལྟ་བུ་ཅན་ཞིག་ཡིན། བཤད་པ་མང་པོ་བྱས་བསྡད་ནའང་སེམས་ཅན་ཐམས་ཅད་ཀྱི་རྒྱུད་གྲོལ་བྱེད་དང༌། རང་གི་ཆོས་ལྟ་སྒོམ་སྤྱོད་པ་ལ་ངེས་ཤེས་མ་སྐྱེས་ན། གཅིག་གིས་གཅིག་ལ་ཕྲག་དོག་གི་སྒོ་ནས་ཟིལ་གྱིས་གནོན་འགྲོ། ཁ་མཆུ་མཁས་པ་ལྟ་བུ་ཅན་ཞིག་རེད། སྒོམ་པ་བྱས་ནས་ཉམས་དང་རྟོགས་པ་ཚུལ་བཞིན་དུ་རྒྱུད་ལ་མ་སྐྱེས་ན། རྣམ་རྟོག་འབའ་ཞིག་གི་རྗེས་སུ་འདེད་དུས་མ་འོངས་པ་ཅི་ཞིག་རེད་རྒྱུ་རེད་བསམ་སྨོན་ལམ་འདེབས་བསྡད་ལེ་མ་གཏོགས། ད་ལྟ་ཚེ་འདིར་ཉམས་ལེན་གྱི་གདིང་ཐོབ་པ་ཞིག་མེད་པས་སྨོན་པའི་གནས་སུ་འགྲོ་བ་ཡིན། ངེས་དོན་གྱི་ཆོས་ཐམས་ཅད་ལས་བསམ་པའི་སྒོ་ནས་གཏན་ལ་ཕབ་པར་བྱས་ནའང༌། རང་གི་ཡོན་ཏན་ཡོད་པ་འདི་ཡང་ན་འཇིག་རྟེན་གྱི་ཟས་ནོར་ཆེན་པོ་བསྒྲུབ་རྒྱུ། ཡང་ན་མཁས་པ་རེད་ཟེར་གྲགས་པ་ཆེན་པོ་འཕོག་རྒྱུ། ཡང་ན་སློབ་མ་མང་པོ་ཡོད་ཟེར་རྒྱུའི་ཁེ་སྤོགས་ཀྱི་སྒོ་ནས་རྒྱུ་ཡག་པོ་བསྒྲུབ་འགྲོ་ལེ་མ་གཏོགས་ཕན་པ་མེད། རི་ཁྲོད་དབེན་པ་ལ་རང་ཉིད་གཅིག་པུ་བསྡད་ནའང་ཉོན་མོངས་ཐམས་ཅད་ཁོང་དུ་ཁྱེར་ནས་བཟུང་སྟེ་སྔོན་སོང་བག་ཆགས་ཀྱི་རྗེས་དཔྱོད། མ་འོངས་རྣམ་རྟོག་གིས་མདུན་བསུ། ད་ལྟ་རིག་པ་ཅི་ཡན་དུ་ཤར་ཏེ་འཁྲུལ་པ་འབའ་ཞིག་གིས་སེམས་ཀྱི་རྒྱལ་ཁབ་སྐྱོང་ཚར་ན། ལུས་རི་ཁྲོད་ལ་བསྡད་ན་ཡང་རི་དྭགས་དང་གཅན་གཟན་ལྟ་བུ་ཡིན་པས་ཕན་པ་མེད། སོ་བྱང་སྔགས་གསུམ་གྱི་སྡོམ་པ་ཚུལ་བཞིན་དུ་སྲུང་བར་བྱས་ནའང་ཉོན་མོངས་ཀྱི་གཉེན་པོར་མ་སོང་ནས། ཕྱི་འཇིག་རྟེན་མགོ་སྐོར་གཏོང་བྱེད་ཀྱི་བཙུན་ཚུགས་ལྟ་བུ་རེད་ན། དེ་དཔེར་ན་ཁ་གསག་སྟེ་ངོ་འཇོ་མང་པོ་བཤད་བསྡད་ན་རང་ཡིན་སྣང་ཤར་ལེ་མ་གཏོགས་ཕན་ཐོགས་ཡོད་མ་རེད་དུས། དཔེ་དེ་ལྟ་བུ་ཡིན་པས་འགྲོ་བ་དྲུག་དེ་དག་རང་གི་རྒྱུད་ལ་བྱུང་མ་བྱུང་བརྟག །བརྟགས་ནས་སྐྱོན་ཕྱུང་སྟེ་ཐག་རིང་དུ་སྤང་བ་དགོས། (31) ནང་དུ་རང་ལ་བལྟ་བའི་ཆོས་དྲུག་ནི། །འཁོར་བའི་གནས་དང་འབྲེལ་བ་ཆོད་དམ་བལྟ། །དགྲ་གཉེན་གཉིས་ལ་ཆགས་སྡང་འདུག་གམ་བལྟ། །འགྲོ་དུས་བཟང་པོའི་ནོམ་པ་འདུག་གམ་བལྟ། །སྒོམ་དུས་གྲུབ་རྟགས་ཚད་དུ་སྐྱོལ་ལམ་བལྟ། །གཞན་དོན་ཤུལ་དུ་དད་པ་ལོག་གམ་བལྟ། །འཆི་དུས་དག་པའི་སྣང་བ་འཆར་རམ་བལྟ། །དེ་ལྟར་བལྟས་ན་འདུན་མ་ལེགས་པའི་རྩེ།  །དེ་ནང་དུ་རང་གི་རྒྱུད་ལ་དྲན་པ་དང་ཤེས་བཞིན་གྱིས་བལྟ་དགོས་དུས། ཁམས་གསུམ་འཁོར་བའི་གནས་དང་འབྲེལ་བ་ག་ཚོད་ཆོད་འདུག །ཞེན་ཆགས་གང་ཚོད་སྤོང་ཐུབ་འདུག །ངེས་འབྱུང་ག་ཚོད་སྐྱེས་འདུག་དེ་བལྟ། དགྲ་ལ་སྡང་སེམས་དང་གཉེན་ལ་ཆགས་པ་གཉིས་པོ་དེ་ལོ་རེ་བཞིན་དུ་ཆུང་གི་འདུག་གམ། ཆོས་ཞུ་བཞིན་དུ་དེ་ཕར་སྤོང་ཐུབ་ཀྱི་ཨེ་འདུག་བལྟ། གང་ཕན་ཚུན་འགྲོ་དུས་ཡིན་ན་དམ་པའི་ཆོས་དང་མཐུན་པའི་བཟང་པོའི་ཡོན་ཏན་རང་གི་རྒྱུད་ལ་ག་ཚོད་སྐྱེས་འདུག་བལྟ་དགོས་པ་ཡིན། རྩེ་གཅིག་ཏུ་དབེན་པའི་གནས་སུ་སྒོམ་པའི་ཚེ་ན། རང་གི་རྒྱུད་ལ་ཉམས་དང་རྟོགས་པའི་གྲུབ་རྟགས་ག་ཚོད་སྐྱེས་ཐུབ་འདུག །ལྟ་བའི་གདེང་ག་ཚོད། སྒོམ་པའི་ཚད་ག་ཚོད་འདུག་དེ་བལྟ་དགོས། གཞན་དོན་མང་པོ་ཞིག་བྱས་ན། གཞན་དོན་བྱས་པ་དེ་སེམས་ཅན་ཐམས་ཅད་ཀྱི་རྒྱུད་ལ་དད་པ་ཡར་ཆེ་རུ་འདུག་གམ། མ་ཆུང་རུ་འདུག །རང་གིས་འཇིག་རྟེན་ཆོས་བརྒྱད་ཀྱི་བྱ་བ་བསྒྲུབས་འདུག་གམ་མི་འདུག་བལྟ་དགོས། ད་ལྟ་ལྟ་བུ་ང་ཤི་འོང་ན་དག་པའི་སྣང་བ་ཤར་ས་ཨེ་རེད། བར་དོ་ཆོད་ས་ཨེ་རེད། དེ་ལྟ་བུ་ཡང་ཡང་བལྟ་དགོས། དེ་ལྟར་བལྟས་ན་འདུན་མ་ལེགས་པའི་རྩེ། །ཟེར་དེ་ལྟ་བུ་ཞིག་བལྟ་ཐུབ་ན་བདེ་ནས་བདེ་བ་བྱང་ཆུབ་ཀྱི་ལམ་དུ་འགྲོ་བ་ཡིན་པས་འདུན་མ་ལེགས་པའི་རྩེ། (32) །ཆོས་དང་རིང་གྱུར་ཉེས་པ་རྣམ་དྲུག་ནི། །དོན་ཆེན་མི་སྒྲུབ་འཆི་བ་མ་དྲན་ལས། །ཆེ་བཙན་བསྒྲུབ་པ་བསླུ་བར་མ་ཤེས་ལས། །གཉེན་བཤེས་བརྩེ་གདུང་འབྲལ་བར་མ་ཤེས་ལས། །འདོད་ཡོན་སྲེད་པ་ཉེས་མང་མ་ཤེས་ལས། །ནོར་རྫས་གསོག་འཇོག་འཇོག་པར་མ་ཤེས་ལས། །སྒོམ་སྒྲུབ་ལེ་ལོ་མི་རྟག་མ་ཤེས་ལས། །བྱུང་བའི་ཉེས་པ་འདི་ཀུན་སྤང་བར་མཛོད། དོན་ཆེན་མི་སྒྲུབ་གསུངས་དུས་བྱང་ཆུབ་སེམས་དཔའ་ལམ་གྱི་གོ་འཕང་མི་སྒྲུབ་འཇིག་རྟེན་ཚེ་འདིའི་བྱ་བ་ཁོ་ན་ལ་གཡེང་འགྲོ་རྒྱུ་དེ། རྒྱུ་སྐྱོན་གང་གིས་བྱུང་བ་ཡིན་ཟེར་ན། འཆི་བ་ཞེས་བྱ་བ་དེ་ནམ་འཆི་ཆ་མེད། འཆི་རྐྱེན་ངེས་མེད་ཐོག་ལ་འབབ་རྒྱུ་ཡོད་པ་དེ་མ་ཤེས་པ་ཡིན་གསུངས། ཐོབ་གོ་ས་མཐོན་པོ། བཙན་པོ་དབང་ཡོད། ནོར་ལོངས་སྤྱོད་ཆེན་པོ། སྙན་གྲགས་ཆེན་པོ་སྒྲུབ་སྡོད་རྒྱུ་དེ་གང་རེད་ཟེར་ན། འཇིག་རྟེན་ཆོས་བརྒྱད་ཀྱི་བྱ་བ་ཐམས་ཅད་སྒྱུ་མ་དང་རྨི་ལམ་ལྟ་བུས་རང་མགོ་སྐོར་ཏེ་བསླུ་བ་མི་ཤེས་པ་དེ་སྐྱོན་ལས་བྱུང་བ་ཡིན། ཕ་མ་དང་གཉེན་བཤེས་ལ་བརྩེ་གདུང་ཆེན་པོ་བྱས་ཏེ་དེའི་དོན་དག་ལྟོ་གོས་ལ་སོགས་པ་འཚོལ་བའི་མི་ཚེ་ཞིག་བསྐྱལ་ཏེ། དེ་ཁོ་ནའི་ངང་དུ་དམ་པའི་ཆོས་ཐག་རིང་པོ་རེད་འགྲོ་རྒྱུ་དེ་གང་རེད་ཟེར་ན། བཟའ་ཚང་མི་རྟག་ཚོང་འདུས་མགྲོན་པོ་འདྲ། །ངན་ཤགས་འཐབ་མོ་མ་བྱེད་དིང་རི་བ། །ཟེར་ཚོང་འདུས་ཀྱི་མགྲོན་པོ་བཞིན་དུ་བཟའ་ཚང་ཐམས་ཅད་འཆི་བདག་གཤིན་རྗེས་སོ་སོ་ཁ་འབྲལ་འགྲོ་བ་མི་ཤེས་པའི་ལས་ཡིན། གཟུགས་མཛེས་པ། སྒྲ་སྙན་པ། དྲི་ཞིམ་པ་ལ་སོགས་པ་འདོད་པའི་ཡོན་ཏན་ལས་ངོམས་པ་མེད་པ་ཚྭ་ཆུ་བཞིན་དུ་ཡང་ནས་ཡང་དུ་སྲེད་འོང་རྒྱུ་འདི། འདོད་པའི་ཡོན་ཏན་ལྔ་པོ་འདི་དག་ལ་ལོངས་སྤྱད་དེ་འཁྲུལ་པ་ཉེས་པ་མང་པོ་དེ་སྔ་བྱས་བཞག་པ་དེ་ངོ་མ་ཤེས་པའི་ལན་པ་ཡིན། ནོར་དང་ལོངས་སྤྱོད་ཐམས་ཅད་ཕུགས་ནོར་ཚུལ་དུ་བཞག་སྟེ་ལག་པ་དམ་པོས་གསོག་འཇོག་བྱས་འགྲོ་བ་དེ། གང་རེད་ཟེར་ན། འཆི་བ་ཐོག་ཏུ་འབབ་པའི་ཚེ་ན་ནོར་དང་ལོངས་སྤྱོད་ལ་སོགས་པ་ལྟ་ཅི་སྟེ། རང་གི་ལུས་ཀྱང་ཤུལ་དུ་བོར་ཏེ་བཞག་དགོས་ན། ཤུལ་དུ་འཇོག་འགྲོ་བ་མ་ཤེས་དུས་ཁུར་རྒྱུ་ཡོད་པ་འདྲ་བྱས་ནས་གསོག་འཇོག་འཇོག་པའི་ལས། སྒོམ་སྒྲུབ་སྒྲུབ་པ་ཐམས་ཅད་ལ་གྲུབ་རྟགས་མ་ཐོན། ད་ལོ་མིན་སང་གནངས་ཡིན། སང་གནངས་མིན་གནངས་གནངས་ཡིན་ཕྱི་བཤོལ་བྱས་བསྡད་དུས། འདུས་བྱས་ཀྱི་ཆོས་ཐམས་ཅད་མི་རྟག་པས་མགོ་ལ་ཐོག་འབབ་པ་བཞིན་ཉིན་ཞིག་རང་གི་སྟེང་ལ་འོང་དུས་སྒོམ་སྒྲུབ་ཐམས་ཅད་ལེ་ལོས་དབང་དུ་ཤོར་བའི་ཉེས་པ་ཡོད་པ་དེ་མ་ཤེས་པ་ཡིན་པས་ན་དེ་བྱུང་བའི་ཉེས་པ་འདི་ཀུན་སྤང་བར་མཛོད། (33)  རང་རྒྱུད་ཆོས་དང་འདྲེས་པའི་ཆོས་དྲུག་ནི། །ཞེན་པ་རང་ལོག་རོ་གོས་གཡང་སྐྱུར་འདྲ། །སྙིང་རྗེས་རྒྱུད་བརླན་བུ་གཅིག་མ་དང་འདྲ། །ཡོན་ཏན་ཤུགས་སྐྱེས་དབྱར་ཀའི་ས་གཞི་འདྲ། །བརྩོན་པ་རྒྱུན་རིང་རལ་གྲིའི་འཁོར་ལོ་འདྲ། །འཁྲུལ་སྣང་རང་གྲོལ་སྦྲུལ་གྱི་མདུད་པ་འདྲ། །གནས་ལུགས་ངང་ཕྱིན་དེད་དཔོན་ཡུལ་སླེབས་འདྲ། །དེ་འདྲའི་ཚད་ལྡན་སྐྱེས་མཆོག་གོང་མ་ལགས། །རང་རྒྱུད་ཆོས་དང་འདྲེས་པར་བྱེད་པའི་མན་ངག་རྣམ་པ་དྲུག་ཡོད། གང་རེད་ཟེར་ན། འཁོར་བ་དང་ངན་སོང་སྡུག་བསྔལ་མཁྲིས་ནད་ཅན་ལ་བཙོ་ཟན་བྱིན་པ་ལྟ་བུ་ཞེན་པ་རང་ཤུགས་ཀྱིས་ལོག་སྟེ་གཏན་ནས་སྒྲུབ་མི་ལོན་པ། དཔེར་ན་དུར་ཁྲོད་ཀྱི་ནང་དུ་རོའི་གོས་ཡོད་ན་དེ་གྱོན་འདོད་ཡོད་མི་གཅིག་ཀྱང་ཡོད་རྒྱུ་མ་རེད། དཔེ་དེ་ལྟ་བུ་བྱས་ནས་ཞེན་པ་ལོག་སོང་ན་ཆོས་སྒྲུབ་པའི་གཞི་ཚུགས་འགྲོ་ལེ་ཡིན། དུས་དང་རྣམ་པ་ཀུན་ཏུ་སེམས་ཅན་ཐམས་ཅད་ལ་སྙིང་རྗེ་ཆེན་པོ་རྒྱུན་མི་ཆད་པ་རྒྱུད་ལ་ཡོད་པར་གྱུར་པ། དཔེར་ན་མ་གཅིག་ལ་བུ་གཅིག་ཡོད་ན་བུ་དེ་དང་མ་གཉིས་འབྲལ་སོང་ན་མ་དེས་བུ་དེ་གཏན་ནས་སེམས་ལ་བོར་རྒྱུ་མ་རེད། དཔེ་དེ་ལྟ་བུ་སེམས་ཅན་ཐམས་ཅད་སེམས་ལས་མ་བོར་བ་སྙིང་རྗེའི་རྒྱུད་ཡང་དག་པ་སྙིང་རྗེ་ཞིག་རྒྱུད་ལ་སྐྱེ་སྐྱེ་ཁ་དགོས་གསུངས། སྤངས་དང་རྟོགས་པའི་ཡོན་ཏན་མ་ལུས་པ་ཐམས་ཅད་ཆོས་པ་རབ་ཞག་སྐྱེད་ཀྱི་སྒོ་ནས་རང་གི་རྒྱུད་ལ་བརྩོན་འགྲུས་ཕུན་སུམ་ཚོགས་པ་ཞིག་གིས་ཡང་ནས་ཡང་དུ་སྐྱེ་དགོས། དེ་སྐྱེས་ཐུབ་ནས་བཟུང་སྟེ། དཔེར་ན་དབྱར་ཁ་ལ་ས་གཞི་རློན་དྲོད་ཤར་འོང་ནས་བཟུང་སྟེ་ཤིང་དང་བྲག་གི་གསེབ་ནས་ཀྱང་རྩི་ཤིང་ནགས་ཚལ་ཐམས་ཅད་ཚུར་འབུར་འོང་རྒྱུ་རེད་དུས། དཔེ་དེ་ལྟ་བུ་སྒོ་ལུས་ངག་ཡིད་གསུམ་ཡོན་ཏན་ཆེ་ཤེས་ཆུང་ཤེས་བྱེད་པ་དབྱར་ཀའི་ས་གཞི་ལྟ་བུ་དགོས། དུས་རྒྱུན་ཆད་མེད་པ་ཞིག་གིས་དམ་པའི་ཆོས་ལ་བརྩོན་པ་མ་གཏོགས། ཉིན་གཅིག་བརྩོན་འགྲུས་ཡོད། ཉིན་གཅིག་མེད། དེ་ལྟ་བུ་མ་གྱུར་པ་བརྩོན་པ་རྒྱུན་རིང་པོ་བྱེད་དགོས། རལ་གྲིའི་འཁོར་ལོ་བསྐོར་བཞག་དུས་བར་གཏན་ནས་མེད་པའི་འཁོར་ལོ་བསྐོར་དུས། ཤིང་ཐམས་ཅད་ཐོགས་མེད་དུ་བཅད་ནུས་པ་དེ་འདྲ་བ་ཡིན། དེ་ལྟ་བུ་བརྩོན་འགྲུས་ཡག་པོ་ཞིག་བྱེད་ཐུབ་ནས་བཟུང་འཇིག་རྟེན་འཁོར་བའི་གཟུང་འཛིན་གྱི་འཁྲུལ་སྣང་ཐམས་ཅད་གཉེན་པོ་གཞན་བསྟེན་མི་དགོས་པ་རང་ཤུགས་ཀྱིས་གྲོལ་འགྲོ། དཔེར་ན་སྦྲུལ་གྱི་གཟུགས་པོ་དེ་མདུད་པ་བརྒྱག་བཞག་ན་ཡན་ལག་མཉེན་པོ་ཡིན་པ་དེས་གཞན་གྱིས་བཀྲོལ་མི་དགོས་པ་རང་གིས་བཤིག་ཐུབ་རྒྱུ་རེད་དུས། དཔེ་དེ་ལྟ་བུ་འཁྲུལ་སྣང་ཐམས་ཅད་རང་གྲོལ་དུ་འགྲོ་བ་ཡིན། འཁྲུལ་སྣང་རང་གྲོལ་དུ་སོང་ནས་གནས་ལུགས་ཀྱི་ལྟ་བའི་ངང་དུ་ཕྱིན་སོང་ན། ཉམས་དང་རྟོགས་པ་བདེ་བའི་གཏན་ས་ཟིན་འགྲོ་རེད། དཔེར་ན་ནོར་བུ་ལེན་པའི་དེད་དཔོན་དེ་ཉིད་ནོར་བུ་ལོན་ཏེ་རང་གི་ཡུལ་དུ་སླེབས་ནས་བློ་བདེ་པོ་སྐྱིད་པོ་བྱས་བསྡད་ཡོད་པ་དེ་འདྲ་བ་ཡིན། དེ་འདྲ་བ་བརྟེན་ཆོས་པ་ཚད་དང་ལྡན་པ་དང༌། དེའི་ཡོན་ཏན་ཡོད་པ་འདི་ནི་སྐྱེས་བུ་དམ་པ་གོང་མ་རྣམས་ཀྱི་རྣམ་ཐར་ཡིན་པས་དེ་ལྟར་བརྩོན་པར་མཛོད་ཅིག(34) །ཆོས་དང་མི་མཐུན་འཁྲུལ་པའི་ཆོས་དྲུག་ནི། །འཁོར་བར་ཞེན་པའི་བློ་ནི་འབྲལ་རེ་དཀའ། །ས་ཟིན་མེད་པའི་རིག་པ་བསླུ་རེ་སླ། །ཚོགས་དྲུག་ཡུལ་གྱི་འཁྲུལ་བ་འབྲིད་རེ་མཁས། །དོན་མེད་འཁོར་བའི་བྱ་བ་འཕྲོ་རེ་གཤིན། །ཉིན་མཚན་གཉིས་ཀྱིས་ཚེ་འཛད་འགྲོ་རེ་མགྱོགས། །དོན་ཆུང་མི་ཚེ་སྐྱེལ་བ་གྲངས་རེ་མང༌། །འདི་དག་བསམ་ནས་དམ་པའི་ཆོས་མཛོད་ཀྱེ། །ཟེར་བ་དམ་པའི་ཆོས་དང་མི་མཐུན་པ་ཆོས་དང་རྒྱབ་འགལ་བར་བྱེད་པ་འཇིག་རྟེན་འཁྲུལ་པའི་ཆོས་དྲུག་ཡོད། གང་རེད་ཟེར་ན། ཁམས་གསུམ་འཁོར་བ་ལ་དུས་རྟག་ཏུ་ལྟོ་གོས་ཟས་བཟང་ངན་གྱི་རྐྱེན་ཐམས་ཅད་ལ་ཞེན་ཆགས་ཡོད་པའི་བློ། ད་ལྟ་རོ་གོས་གཡང་ལ་སྐྱུར་བ་འདྲ་ཞིག་བྱེད་དགོས་ན་ཤིན་ཏུ་དཀའ་མོ་ཅན་ཞིག་ངེས་འབྱུང་རྣམ་པར་དག་པ་ཞིག་རྒྱུད་ལ་མ་སྐྱེས་བར་དུ་མེད། ཆོས་པའི་གཟུགས་བརྙན་ཐམས་ཅད་ཀྱང་འཁོར་བ་འབའ་ཞིག་སྒྲུབ་པའི་རང་བཞིན་དུ་ཡིན། འཇིག་རྟེན་གྱི་བྱ་བ་ཐམས་ཅད་སྒྲུབ་བསྡད་ན། བྱ་བྱེད་བྱིས་པའི་རྩེ་མོ་འདྲ། །ཟེར་མཁན་དེ་རེད་དུས། གཅིག་ཟིན་ནའང་གཅིག་སླེབས། གཅིག་ཟིན་ནའང་གཅིག་སླེབས་དུས་དེས་རིག་པ་དེ་ཉིད་བསླུ་འགྲོ་རེད། བསླུ་སླ་མོ་ཞིག་ཡིན་སོང་དུས། བསླུ་མི་བསླུ་བ་མིན། མིག་གི་གཟུགས་ལ་སོགས་པའི་ཚོགས་དྲུག་གི་སྣང་བ་ཡུལ་གྱི་སྣང་བ་འདི་དག་ཐམས་ཅད་ལ་གཉེན་པོ་བསྟེན་ནའང༌། དྲན་པ་ཤེས་བཞིན་གྱིས་བཟུང་མི་ཐུབ་པ་ཁོ་རང་གི་ཡུལ་གྱི་སྟེང་དུ་ཆགས་སྡང་མང་པོ་ཡིས་སྣང་བ་འབྲིད་དེ་མགོ་གཡོག་མཁས་པ་ཅན་ཞིག་ཡིན། དོན་མེད་ཁམས་གསུམ་འཁོར་བའི་བྱ་བ་འདི་ཐམས་ཅད་གྲུབ་རྒྱུ་མེད་ནའང་བག་ཆགས་ངན་གོམས་ཀྱིས་བསླུ་བྲིད་ངན་ལང་སོང་སྟེ། ཕར་བཞག་དགོས་བསམ་ནའང་བཞག་མི་ཐུབ་པ་ཡང་ནས་ཡང་དུ་སྒྲུབ་སྟེ་འཕྲོ་སྔ་མ་བཅད་མི་ཐུབ་པ་དེ་འདྲ་ཡིན། ཉིན་དང་མཚན་མོ་གཉིས་ཀྱི་སྒོ་ནས་ཕྱེ་ན་ཉི་མ་དང་མཚན་གཉིས། དཔེར་ན་ལོ་གཅིག་ལ་ཞག་མ་གསུམ་བརྒྱ་དང་དྲུག་ཅུ་ཡོད་དུས་ཚེ་དེ་ཚད་ཅིག་ཟད་འགྲོ་ཡི་ཡོད། ཟད་འགྲོ་བའི་རྒྱུ་མཚན་དེ་མི་ཤེས། འཆི་བ་ལ་ཐག་ཇེ་ཉེ་རེག་པ་ཤེས་ཀྱི་མེད། དེ་ལྟ་བུ་ངང་ནས་དོན་ཆུང་རྣམ་གཡེང་གི་སྒོ་ནས་མི་ཚེ་སྐྱེལ་བ་མ་གཏོགས། དོན་དང་ལྡན་པའི་ཆོས་ལོ་དང་ཟླ་བ་བསྟུན་མཁས་པ་གྲངས་རེ་ཉུང་ཉུང་ཞིག་ཡིན་པས་ན། འདི་དག་བསམ་ནས་དམ་པའི་ཆོས་ལ་རྩེ་གཅིག་ཏུ་བརྩོན། སྐྱོན་དེ་དག་གི་དབང་དུ་མ་ཤོར་བར་མཛོད་ཅིག(35)  །ཡང་དག་དོན་ལ་བསྐུལ་བའི་ཆོས་དྲུག་ནི། །སླུ་ངེས་ཆགས་སྡང་གཉིས་པོས་ནམ་སླུའམ། །འབྲལ་ངེས་ལུས་སེམས་འདི་གཉིས་ནམ་འབྲལ་ལམ། །ཁྱེར་ངེས་འབྱུང་བཞིའི་གཡར་པོ་ནམ་ཁྱེར་རམ། །ནུབ་ངེས་ཚེ་འདིའི་སྣང་བ་ནམ་ནུབ་བམ། །འཇོག་ངེས་སྒྱུ་མའི་ནོར་རྫས་ནམ་འཇོག་གམ། །ཡོང་ངེས་འཆི་བདག་ཐོག་རྫིས་ནམ་ཡོང་ངམ། །སྙམ་དུ་སྙིང་ནས་ཉིན་མཚན་བསམ་པར་བྱ། །ཞེས་པ་སྟེ། འཇིག་རྟེན་ཚེ་འདིའི་བྱ་བ་གཉེན་ལ་ཆགས། དགྲ་ལ་སྡང་བ་གཉིས་པོ་དེས་དེ་སྔ་འཁོར་བ་ཐོག་མེད་ནས་ད་ལྟ་ཡན་ཆད་དུ་བསླུས་རེད། ད་རུང་ཡང་བསླུ་འོང་ནས་བཟུང་སྟེ། དེས་བསླུ་འོང་བསམ་སྟེ། དཔེར་ན་དཔོན་པོ་ཆེན་པོ་ཞིག་གིས་དགྲ་ལ་ཟོན་བྱེད་པ་ལྟ་བུ་ཞིག་དགོས། རང་གི་ལུས་དང་སེམས་གཉིས་པོ་དེ་ད་ལྟ་ལྷན་ཅིག་ཏུ་ཚོགས་ཡོད་རེད། དཔེར་ན་ཤིང་སྡོང་གི་རྩེ་ལ་བྱེའུ་ཞིག་ཡོད་ན་བྱེའུ་དང་ཤིང་གཉིས་ནམ་འབྲལ་འགྲོ། འབྲལ་ལ་ཁད་ཡོད་རྒྱུ་རེད་དུས། དཔེ་དེ་བཞིན་དུ་ལུས་དང་སེམས་གཉིས་པོ་འདི་སོ་སོར་འབྱེ་ལ་ཁད་ཡོད་དུས༌། དུས་རྟག་པར་ལུས་དང་སེམས་གཉིས་འབྲལ་གྱི་རེད། དེ་མི་བྲལ་གོང་དམ་པའི་ཆོས་སྒྲུབ་དགོས་བསམ་པ་ཅན་ཞིག་བྱེད་དགོས། དེ་ནས་ལུས་གདོས་བཅས་དེ་ཉིད་སྲ་བ་སའི་ཁམས་ཤ་དང་རུས་པ། གཤེར་བ་ཆུའི་ཁམས་ཁྲག་དང་ཆུ་སེར་རེད། དྲོད་མེའི་ཁམས། ཁ་དང་སྣའི་བུ་ག་ནས་རྒྱུ་བའི་དབུགས་རླུང་གི་ཁམས། བུ་ག་ནང་གི་ཁམས་ཐམས་ཅད་འདི་འབྱུང་བའི་ལུས་པོ་འདི། རང་ལ་རང་དབང་ཡོད་རྒྱུ་མ་རེད། གཞན་ནས་གཡར་འོང་བ་ཡིན་དུས། གཡར་བའི་ནོར་ཞིག་ཡོད་ན་དེ་བདག་པོས་ནམ་ཁུར་འགྲོ་འོང༌། དེའི་ཚེ་རང་གིས་བེད་ཅི་ཚད་བྱེད་དགོས་རྒྱུ་རེད་དུས། དཔེ་དེ་བཞིན་དུ་འབྱུང་བ་བཞི་པོའི་གཡར་པོ་དེ་ཕར་ནམ་འཕྲོག་འགྲོ་འོང་ཤེས་པ་མེད་པའི་ཕྱིར་ན། དུས་དང་རྣམ་པ་ཀུན་ཏུ་རང་ལོངས་སྤྱོད་འདི་གཡར་པོའི་རྫས་དང་འདྲ་བ་ཤེས་ཏེ། དུས་རྟག་ཏུ་བདག་པོ་མི་བཟུང་བ་བེད་ཆོད་དགོས་པ་ཡིན། འཇིག་རྟེན་ཨ་མ་ལས་སྐྱེས་ནས་བཟུང་སྟེ། ཚེ་ནི་ཉི་མ་བཞིན་དུ་ཕར་ཕར་འགྲོ། །འཆི་བདག་གྲིབ་སོ་བཞིན་དུ་ཚུར་ཚུར་འོང༌། །ཟེར་མཁན་འདི་རེད། ནམ་ཞིག་འཆི་བ་འདི་འོང་ནས་འཇིག་རྟེན་ཚེ་འདི་ད་ལྟ་ང་ཚོ་སྐྱིད་དགའ་ལོངས་སྤྱོད་ཀྱི་སྣང་བ་འདི་དོར་ནས་ནུབ་འགྲོ་རྒྱུ་རེད་དུས། དེ་ནུབ་པ་ལ་དུས་ཚོད་འདི་སྟེང་དུ་ནུབ། ལས་ཀ་འདི་ཚར་དུས་ནུབ་བསམ་རྒྱུ་གཏན་ནས་ངེས་པ་ཡོད་རྒྱུ་མ་རེད་དུས། དེ་ནམ་ཞིག་ནུབ་འགྲོ་འོང༌། དེ་ནུབ་སོང་ན་ཕན་པ་ཏིལ་འབྲུ་ཙམ་ཞིག་མིན་འདུག་བསམ་དགོས་པ་ཡིན། དེ་ལྟ་བུ་འཆི་བདག་གིས་སྣང་བ་འདི་ནུབ་འོང་བའི་ཚེ་ན། རང་ནོར་ལོངས་སྤྱོད། འབྱོར་བ་སྟོབས་འབྱོར། བདེ་སྐྱིད། ཁང་ཆེན། གཉེན་ཚན་ལ་སོགས་པ་སྒྱུ་མའི་ནོར་རྫས་ཐམས་ཅད་ད་སྔ་སྒྱུ་མ་འདི་སྒྱུ་མ་ཡིན་པ་མ་ཤེས་པར་བསགས་བསྡད་རེད། འཆི་བ་ཐོག་ཏུ་འབབ་པའི་ཚེ་ན་དེ་ཐམས་ཅད་ཤུལ་དུ་སྐྱུར་ཏེ་འགྲོ་དགོས་པས་ནོར་དང་ལོངས་སྤྱོད་ཡོད་ནའང་དེ་ལ་ཆགས་ཞེན་མེད་པ། ང་འཆི་བདག་གིས་འདི་བཞག་སྟེ་ནམ་འགྲོ་དགོས་འོང་བསམ་སྟེ་བག་ཡོད་པར་བྱེད་དགོས། 