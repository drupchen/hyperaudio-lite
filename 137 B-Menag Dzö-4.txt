(108)   ཐེག་ཆེན་བསྟན་པའི་ཡོན་ཏན་རྣམ་དྲུག་ནི། །བཤེས་གཉེན་བསྟེན་ལ་གཡེལ་བ་མེད་པ་དང༌། །སེམས་ཅན་དོན་བྱེད་སྐྱོ་དུབ་མེད་པ་དང༌། །གནས་ལུགས་རྟོགས་ཀྱང་ང་རྒྱལ་མེད་པ་དང༌། །དོན་དུ་མི་འགྱུར་རྙེད་པ་སྤོང་བ་དང༌། །ཟབ་མོའི་དོན་ལ་སྐྲག་པ་མེད་པ་དང༌། །དགེ་ཚོགས་སྒྲུབ་ལ་ཆོག་ཤེས་མེད་པའོ། །ཐེག་པ་ཆེན་པོའི་ལམ་དུ་ཞུགས་ཏེ་དེའི་སྡེ་སྣོད་ལ་བསྟེན་པའི་ཡོན་ཏན་རྣམ་པ་དྲུག་ཡོད་དེ། གང་ཡིན་ཟེར་ན། དགེ་བའི་བཤེས་གཉེན་བསྟེན་པ་ལ་སྒོ་ལུས་ངག་ཡིད་གསུམ་གྱི་ངལ་དུབ་དང༌། སྲོག་ཀྱང་བློས་གཏོང་སྟེ་དེ་ལ་མཉེས་པ་གསུམ་གྱི་སྒོ་ནས་ལུས་དང་གྲིབ་མ་བཞིན་དུ་བསྟེན་པ་ལ་ཆོག་ཤེས་མེད་པས་ནམ་ཡང་གཡེལ་བ་མེད་པ་དང༌། སེམས་ཅན་གྱི་དོན་བྱེད་པ་དེ་ལ་ལོག་སྒྲུབ་དང༌། དཀའ་ངལ་ལ་སོགས་པ་གང་འབྱུང་ནའང་སྐྱོ་དུབ་མེད་པས་སེམས་ཅན་ཐམས་ཅད་ཀྱི་དོན་ཁོ་ན་བྱེད་པ། ཆོས་ཉིད་སྟོང་པ་ཉིད་ཀྱི་གནས་ལུགས་མངོན་སུམ་དུ་རྟོགས་ནའང་ང་ལྟ་བ་མཐོན་པོ་ཡིན། གྲུབ་པ་ཐོབ་ཡིན་བསམ་པའི་མཆོག་འཛིན་དང་ང་རྒྱལ་མེད་པ། མཆོད་སྦྱིན་ལ་སོགས་པའི་དོན་དུ་མི་འགྱུར་བའི་རང་རྣམ་གཡེང་དང་འདུ་འཛི་འཕེལ་བའི་རྙེད་པ་བཀུར་སྟི་ལ་སོགས་པ་ཐམས་ཅད་བློས་གཏོང་སྟེ་སྤོང་བར་བྱེད་པ་དང༌། ཟབ་མོ་སྟོང་པ་ཉིད་ཀྱི་དོན་དང༌། གསང་སྔགས་ཀྱི་ལྟ་སྒོམ་སྤྱོད་པའི་དོན་ཇི་ཙམ་ཞིག་བལྟས་ན་དེ་ལ་བློ་ཁོག་ཡིད་ཆེས་ཀྱི་མོས་པ་ཚུར་སྐྱེ་བ་མ་གཏོགས་སེམས་སྐྲག་པ་མེད་པ་དང༌། དགེ་བའི་ཚོགས་དམིགས་བཅས་དང༌། དམིགས་མེད་ཇི་ཙམ་བསྒྲུབ་ན་ཆོག་ཤེས་མེད་པ་དུས་རྟག་ཏུ་ཡང་ནས་ཡང་དུ་སྤྱོད་པར་སྤྱད་ན་དེ་དག་ནི་ཐེག་པ་ཆེན་པོ་ལམ་གྱི་ཡོན་ཏན་བསྟན་པའི་ཆོས་དྲུག་ཡིན། (109) ཉོན་མོངས་དགྲ་ཆེན་གཞོམ་པའི་ཆོས་དྲུག་ནི། །ཉིན་འགའི་དགེ་སྦྱོར་ཉོན་མོངས་མི་ཕྱེད་པས། ། སྒྲུབ་པ་རྒྱུན་བསྲིང་ངང་ཐུང་མེད་པ་གཅེས། །ཐོག་མེད་ཉོན་མོངས་ཤིན་ཏུ་གདུལ་དཀའ་བས། ། གཉེན་པོ་རབ་ཟབ་ཐབས་བཅས་བསྟེན་པ་གཅེས། ། བདག་འཛིན་གཞིག་དཀའ་གཟུང་འཛིན་རླབས་ཆེ་བས། ། ཚོགས་གཉིས་དཔུང་བསྐྱེད་དགེ་ལ་འབད་པ་གཅེས། །འཁོར་བའི་གཅོང་ནད་ཡུན་རིང་སྦྱང་དཀའ་བས། ། འཚོ་བྱེད་བླ་མ་རྟག་ཏུ་བསྟེན་པ་གཅེས། །དུག་ལྔའི་མེ་དཔུང་རབ་ཏུ་གཞིལ་དཀའ་བས། ། བྱང་ཆུབ་སེམས་བསྐྱེད་རྒྱ་མཚོ་བསྟེན་པ་གཅེས། །ལས་ངན་བསགས་པའི་བགྲོད་ལམ་ཐུར་བདེ་བས། ། ཐར་བའི་སྐས་ལ་ཡར་ལ་འཛེག་པ་གཅེས། ། ཞེས་གསུངས་པ་སྟེ། དེ་ནས་ཉོན་མོངས་པའི་དགྲ་བོ་ཆེན་པོ་དེ་གཞོམ་ན་གཉེན་པོ་ཆོས་དྲུག་ཡིན་ཏེ། གང་ཡིན་ཟེར་ན། ཉི་མ་ཁ་ཤས་ཤིག་དགེ་སྦྱོར་ལ་བརྩོན་པར་བྱས། དེ་ནས་བློས་བཏང་བཞག་ན་ཉོན་མོངས་པ་ཕར་མགོ་གནོན་པ་དང་སྒྲིབ་པ་སྤོང་བའི་གོ་སྐབས་མི་ཕྱེད་པས་ན། ཚེ་དང་སྒྲུབ་པ་མཉམ་པའི་སྒོ་ནས་ཇི་སྲིད་འཚོའི་བར་དུ། གྲུབ་རྟགས་མྱུར་དུ་མི་རེ་བར། །སྒོམ་ཡུན་ཤི་དང་སྙོམས་པ་གྱིས། ། གསུངས་རྒྱུ་དེ་ལྟ་བུ་ཡུན་རིང་དུ་བསྲིང་བའི་སྒོ་ནས་ཆོས་སྒྲུབ་པ་ལ་ལོ་དང་ཟླ་བ་ཁ་ཤས་ཙམ་ནས་ཡང་རྣམ་གཡེང་བྱས། ལོ་དང་ཟླ་བ་ཁ་ཤས་ལྷོད་ཡངས་སུ་ངང་ཐུང་སོང་དུས་ངང་ཐུང་མེད་པ་གཅེས་པ་དང༌། ཚེ་རབས་ཐོག་མེད་ནས་ད་ལྟ་ཡན་ཆད་དུ་རང་གི་ཉོན་མོངས་བརྒྱད་ཁྲི་བཞི་སྟོང་སྐྱེས་པ་དེ་དག་ཐམས་ཅད་གཉེན་པོའི་སྒོ་ནས། ལན་གཅིག་གཉིས་གདུལ་བས་ཐུལ་དཀའ་བ་ཡིན་པས་ཕྱིར་ན། གཉེན་པོ་རབ་ཏུ་ཟབ་པ་འདི་སྤང་བྱ་ནམ་འབྱུང་ན་ཡང་ནས་ཡང་དུ་དཀའ་ཚེགས་དང་ངལ་དུབ་མེད་པ་བསྟེན་པར་གཅེས་པ་ཡིན། རང་གཅེས་འཛིན་གྱི་བདག་འཛིན་གྱི་གོང་བུ་འདི་སྟོང་ཉིད་མངོན་སུམ་དུ་རྟོགས་དཀའ་བ་ཞིག་ཡོད་ན་མ་གཏོགས་ཕར་གཞིག་དཀའ་བ་དང༌། གཟུང་འཛིན་གྱི་སྒྲིབ་པ་རླབས་ཆེན་པོ་མཐའ་ཡས་རྒྱ་མཚོ་ལྟ་བུ་ཡིན་པས་ན། བསོད་ནམས་དང་ཡེ་ཤེས་ཚོགས་གཉིས་སྤྱོད་དེ་དགེ་བ་ལ་དུས་རྟག་ཏུ་བརྩོན་པ་གལ་ཆེ་བ་ཡིན། འཁོར་བ་ཐོག་མེད་ནས་ད་ལྟ་ཡན་ཆད་དུ་ལས་དང་ཉོན་མོངས་པའི་ནད་ཀྱིས་ཟིན་སོང་དུས། དཔེར་ན་ནད་འཇམ་པོ་ཞིག་གིས་ཡུན་རིང་དུ་ཟིན་སོང་ན་མཐའ་མ་བཅོས་དཀའ་རྒྱུ་རེད་དུས། དཔེ་དེ་ནད་འདི་ལས་འཚོ་བར་བྱེད་པའི་སྨན་པ་ལྟ་བུ་མཆོག་ཏུ་གྱུར་པ་གང་རེད་ཟེར་ན། བླ་མ་དགེ་བའི་བཤེས་གཉེན་གྱིས་ཆོས་བཞིན་བཅོས་པ་ཡིན་པས་དེ་ཉིད་བསྟེན་པར་གྱིས། རང་རྒྱུད་དུ་ཉོན་མོངས་པ་དུག་ལྔའི་མེ་དཔུང་འདི་དག་མེད་པ་གཏན་ནས་བྱས་ཏེ་མེ་དཔུང་འཇོམས་དགོས་ན་རབ་ཏུ་དཀའ་བ་ཡིན། དུག་ལྔའི་གཉེན་པོ་བྱང་ཆུབ་སེམས་བསྐྱེད་པ་རྒྱ་མཚོ་ལྟ་བུ་བསྟེན་ཏེ། ཉོན་མོངས་དེ་དག་ཐམས་ཅད་གཞན་ཕན་གྱི་གྲོགས་སུ་འགྲོ་བ་ཞིག་དགོས་པ་ཡིན། ཚེ་རབས་ཐོག་མེད་ནས་ད་ལྟ་ཡན་ཆད་དུ་མཚམས་མེད་པ་ལྔ། མི་དགེ་བ་བཅུ། སོ་བྱང་སྔགས་གསུམ་གྱི་སྡོམ་པ་དང་འགལ་བའི་ལས་ངན་པ་བསགས་པ་དེ་དག་ཐམས་ཅད་ཐུར་དུ་འགྲོ་བའི་གང་ཟག་མ་གཏོགས། གྱེན་དུ་འགྲོ་བའི་གང་ཟག་གཅིག་ཀྱང་མེད་པས་ན་མཐོ་རིས་དང་ཐར་པའི་སྐས་ལ་ཡང་ནས་ཡང་དུ་ཡར་ལ་འཛེག་པ་གཅེས། (110)   སྡེ་སྣོད་བསླབ་གསུམ་ཁྱད་པར་ཆོས་དྲུག་ནི། །ཉན་ཐོས་སྡེ་སྣོད་སྟོན་ལས་སྒྲའི་རྗེས་འབྲང༌། ། རང་རྒྱལ་རང་རྟོགས་རྟེན་འབྲེལ་ནང་ནས་འཆར། །བྱང་སེམས་རང་གཞན་ཡེ་ཤེས་མཐའ་ཡས་ལྡན། ། ཉན་ཐོས་བསླབ་པ་ཕྱོགས་གཅིག་རང་རྒྱུད་ཙམ། །རང་རྒྱལ་བར་མ་རང་དོན་ལྷུར་ལེན་ཞིང༌། ། བྱང་སེམས་སྙིང་རྗེ་ངེས་པར་འབྱུང་བ་ཡིན། ། གསུངས་དུས། སྡེ་སྣོད་བསླབ་པ་གསུམ་དུ་ཚུལ་བཞིན་དུ་བསླབ་པར་བྱས་ན། སྡེ་སྣོད་གསུམ་ཀ་འདི་ཐེག་པ་ཆེ་འབྲིང་ཆུང་གསུམ་ཀ་ལ་ཡོད་རྒྱུ་རེད་དུས། དེ་ཐམས་ཅད་ཀྱང་འགལ་བ་མེད་པ་རང་གི་རྒྱུད་ལ་ཚུལ་བཞིན་དུ་བསྟེན་པ་དེ་ལས་ཐེག་པ་རེ་རེ་ལ་ཁྱད་ཆོས་ཡོད་པ་འདི་ཤེས་ཏེ། ཉན་ཐོས་ཀྱི་སྡེ་སྣོད་དེ་ཐམས་ཅད། ཉན་ཐོས་ཞེས་པའི་སྒྲ་དོན་བྱས་ན། སྟོན་པ་རྫོགས་པའི་སངས་རྒྱས་དང་རང་གི་དགེ་བའི་བཤེས་གཉེན་ལས་ཆོས་ཉན་ཅིང་ཐོས་པ་གཞན་ལ་སྟོན་པའི་ཕྱིར་ན་ཉན་ཐོས་སམ་ཐོས་སྒྲོག །དཔེ་དེ་ལྟ་བུ་ཡིན་པའི་ཕྱིར་ན་ཉན་ཐོས་ཀྱི་སྡེ་སྣོད་ཐམས་ཅད་སྟོན་པའི་བཀའ་བཞིན་དུ་ཡིན་པས་སྒྲའི་རྗེས་སུ་འབྲང་དགོས་པ་ཡིན། རང་སངས་རྒྱས་ཀྱི་སྡེ་སྣོད་ཐམས་ཅད་རང་དོན་ཁོ་ན་རྟོགས་ཏེ། བདག་མེད་པ་ཕྱེད་དང་གཉིས་རྟོགས་ཏེ་ཕྱི་དང་ནང་གི་རྟེན་འབྲེལ་རྒྱུ་འབྲས་བསླུ་བ་མེད་པ་ལ་ལྟ། ཉོན་མོངས་པའི་སྒྲིབ་པ་སྤངས་ནས་དགྲ་བཅོམ་པའི་གོ་འཕང་ཐོབ་པ་ཡིན། བྱང་ཆུབ་སེམས་དཔས་ནི་རང་གཞན་སེམས་ཅན་ཐམས་ཅད་ཀྱི་རྒྱུད་ལ་སྟོང་ཉིད་སྙིང་རྗེ་སྙིང་པོ་ཅན་ཡེ་ཤེས་དེ་རྒྱུད་ལ་བསྐྱེད་པའི་ཐབས་འབའ་ཞིག་ལ་བསྟེན་པར་འགྱུར་བ་ཡིན། ཉན་ཐོས་ཀྱི་བསླབ་པ་གཙོ་བོ་དེ་ནི་རང་གི་རྒྱུད་འདུལ་བྱེད་ཀྱི་དང༌། རང་དོན་གཅིག་པུ་ཡིན་པས་ཕྱོགས་གཅིག་པ་ཙམ་ཞིག་མ་གཏོགས་མཐའ་མེད་པ་མེད། རང་སངས་རྒྱས་ཀྱི་ཡིན་ན་ཉན་ཐོས་ཀྱི་ལྟ་སྒོམ་ལས་ཏོག་ཙམ་རྒྱ་ཆེ་བ་ཡིན་ཏེ་རང་དོན་ཁོ་ན་མ་གཏོགས་བྱང་ཆུབ་སེམས་དཔའི་གཞན་དོན་ལྟ་བུ་མེད། བྱང་ཆུབ་སེམས་དཔའི་སྡེ་སྣོད་ལས་ནི། གཞན་ཕན་བསམ་པ་བཟང་པོ་སྙིང་རྗེ་ཁོ་ནའི་སྒོ་ནས་སྒོ་ལུས་ངག་ཡིད་གསུམ་གྱིས་ཇི་ལྟར་སྤྱོད་ན་ཡང་གཞན་ཕན་ཁོ་ན་རུ་བྱུང་བ་ཡིན་པས་ན། དེ་ཐམས་ཅད་ལེགས་པའི་ཆ་ཐམས་ཅད་རང་གི་རྒྱུད་ལ་བསྟེན། སྐྱོན་གྱི་ཆ་ཐམས་ཅད་སྤང་དགོས་པ་ཡིན། (111)   འཇིག་རྟེན་སྐྱོན་དུ་ལྟ་བའི་ཆོས་དྲུག་ནི། །སྙན་གྲགས་འབྲུག་སྒྲ་འདྲ་བས་དགའ་བ་སྤང༌། ། ལོངས་སྤྱོད་སྤྲིན་དང་འདྲ་བས་ཞེན་པ་སྤང༌། །ཉེ་འཁོར་རྒན་འཁོགས་བུ་འདྲ་རེ་བ་སྤང༌། ། ཡུལ་ཁྱིམ་མགྲོན་ཁང་འདྲ་བས་རི་ཁྲོད་འགྲིམ། །བདེ་སྐྱིད་རྨི་ལམ་འདྲ་བས་བདེན་མ་འཛིན། ། ཐམས་ཅད་བོར་ནས་འགྲོ་བས་ཆགས་ཞེན་སྐྱུངས། །དེ་ལྟར་བྱས་ན་ཇེ་བདེར་འགྱུར་བ་ཡིན། ། འཇིག་རྟེན་འཁོར་བའི་བྱ་བ་འཇིག་རྟེན་ཆོས་བརྒྱད་ཀྱི་བྱ་བ་ཐམས་ཅད་སྐྱོན་དུ་བལྟ་སྟེ་སྤོང་དགོས་པ་ཡིན། སྐྱོན་ཇི་ལྟར་ཡིན་ཟེར་ན། འཇིག་རྟེན་ན་སྙན་པ་དང་གྲགས་པ་རྒྱ་ཆེན་པོ་ཡོད་ནའང་ནམ་མཁའ་ནས་འབྲུག་གི་སྒྲ་གྲགས་ན། འབྲུག་འུར་སྒྲ་ཆེ་བའི་སྟོང་སྒྲ་ཡིན། །གསུངས་རེད། སྙན་གྲགས་འདི་སྐད་ཅིག་ཙམ་ཞིག་ཡོད་པ་མ་གཏོགས་ཡལ་འགྲོ་བ་ཡིན་པས་ན། སྙན་གྲགས་ལ་སེམས་དགའ་བ་འདི་ཉིད་སྤོང་དགོས། རྒྱུ་དང་ལོངས་སྤྱོད་ཀྱི་འབྱོར་བ་ཆེན་པོ་ཅན་ཞིག་ཡོད་ནའང་ནམ་མཁའ་ལ་སྤྲིན་གློ་བུར་འབྱུང་ན་གློ་བུར་དུ་མེད་པ་སྤང་འགྲོ་རྒྱུ་རེད། དེ་ལྟ་བུའི་ལོངས་སྤྱོད་མི་རྟག་པའི་རང་བཞིན་དུ་ཤེས་ཏེ་གསོག་འཇོག་སྤང་དགོས་པ་ཡིན། རང་ལ་ཉེ་འཁོར་ཕ་མ་སྤུན་མཆེད་གཉེན་བཤེས་མང་པོ་ཡོད་ནའང་མི་རྒན་འཁོགས་མང་པོ་ཞིག་འདུ་ཡོད་ན། དེ་ཚོ་ཐམས་ཅད་མི་རྒན་འཁོགས་ཤིག་ལ་པུ་གུ་ཞིག་ཡོད་ན་དེ་རྒན་འཁོགས་དེ་ཤི་འགྲོ་དུས་པུ་གུ་ཕན་ཐོགས་པའི་རེ་བ་ཡོད་མ་རེད། དཔེ་དེ་བཞིན་རང་གི་ཉེ་འཁོར་ཐམས་ཅད་ཀྱིས་རང་ལ་ཕན་པ་བྱེད་འོང་བསམ་སྟེ་ཆགས་སེམས་ཀྱི་རེ་བ་སྤང་དགོས་པ་ཡིན། ཡུལ་དང་ཁྱིམ་གྲོང་པ་དང་མཁར་ལ་སོགས་པ་ཐམས་ཅད་ནི། མགྲོན་པོའི་མགྲོན་ཁང་འདྲ་བ་ཡིན་པས་དེ་ལ་ཞེན་ཆགས་སྤང་སྟེ། གཅིག་པུ་བྲག་ཕུག་དང་ས་ཁུང་ལ་སོགས་པ་རི་ཁྲོད་ལ་འགྲིམ་དགོས། འཇིག་རྟེན་ཚེ་འདིའི་བདེ་སྐྱིད་ཐམས་ཅད་ད་ལྟ་སྐྱིད་ན་ད་ལྟ་སྡུག་བསྔལ་བ་མདང་དགོང་གི་རྨི་ལམ་དང་འདྲ་བ་ཡིན། ཚེ་འདིའི་བདེ་སྐྱིད་ལ་ཆེད་དུ་ཞེན་ཆགས་མི་བྱ། མདོར་ན་ལུས་དང་སེམས། འབྱོར་བ་དང་མངའ་ཐང༌། ཚེ་འདིའི་བྱ་བ་ཐམས་ཅད་བོར་ནས་རང་ཉིད་གཅིག་པུ་ཕྱི་མ་རུ་འགྲོ་དགོས་པ་ཡིན། འཇིག་རྟེན་ཆོས་བརྒྱད་ཀྱི་བྱ་བ་དེ་ཚོ་བློས་སྤོང་སྟེ་དེ་ལྟར་བྱས་ན་ཐར་པ་དང་ཐམས་ཅད་མཁྱེན་པའི་གོ་འཕང་ལ་ཇེ་བདེ་རུ་འགྱུར་བ་ཡིན། (112)   ཆོས་བྱེད་རྣམས་ཀྱི་བྱར་དགོས་རྣམ་དྲུག་ནི། །གང་དུ་སྐྱེས་ཀྱང་གཞན་དོན་འགྲུབ་དགོས་པས། ། སེམས་བསྐྱེད་སྨོན་ལམ་རྒྱ་ཆེན་སྦྱང་བར་བྱ། །སྐྱིད་ན་ཆོས་ཀྱི་བྱིན་རླབས་ཤེས་དགོས་པས། ། ཕན་ཡོན་བསམ་ལ་ནན་ཏན་བརྩོན་པར་བྱ། །སྡུག་ན་སྔོན་གྱི་ལས་སུ་ཤེས་དགོས་པས། ། རྒྱུ་འབྲས་བསམ་ལ་བློ་སྦྱོང་སྙིང་པོར་བྱ། །ན་ན་དགེ་སྦྱོར་རྩལ་སྦྱོང་ཤེས་དགོས་པས། ། མ་ན་བ་ལ་རིག་པ་གཅུན་པར་བྱ། །རྒས་ན་བློ་སེམས་བདེ་བ་ཅིག་དགོས་པས། ། གཞོན་དུས་བསགས་སྦྱོང་ལས་ལ་འབད་པར་བྱ། །ཤི་ན་བྱ་བ་རྫོགས་པ་ཅིག་དགོས་པས། ། མ་ཤི་བར་ལ་འབྲེལ་ཐག་གཅད་པར་བྱ། །འདི་དག་སྙིང་ནས་བསླབ་པའི་ཆོས་སུ་སྣང༌། ། གསུངས་དུས། ད་ཆོས་བྱེད་པའི་གང་ཟག་ཐམས་ཅད་ཀྱིས་གཏན་གྱི་བྱ་བ་བྱེད་དགོས་པ་རྣམ་པ་དྲུག་ཡོད། གང་ཡིན་ན་ཟེར།   མཐོ་རིས་དང་ངན་སོང་གང་དུ་སྐྱེས་ཀྱང་གཞན་སེམས་ཅན་གྱི་དོན་ཁོ་ན་བསྒྲུབ་ན་བྱང་ཆུབ་སེམས་དཔའི་སྤྱོད་པ་ཡོངས་སུ་རྫོགས་འགྲོ་བ་ཡིན་པའི་ཕྱིར་ན། གཞན་ཕན་གྱི་བསམ་པ་བཟང་པོ་སེམས་བསྐྱེད་དང༌། འགྲོ་དོན་རྒྱ་ཆེན་པོ་འོང་བའི་སྨོན་ལམ་བྱང་ཆུབ་སེམས་དཔའ་ཀུན་ཏུ་བཟང་པོ་དང༌། འཇམ་དཔལ་དབྱངས་ཀྱིས་བཏབ་པ་ལྟ་བུ་ཡང་ནས་ཡང་དུ་སྦྱང་བར་བྱ། རང་ལ་སྐྱིད་པོ་འབྱུང་ནའང་སྐྱིད་པ་དེ་ཐམས་ཅད་ཆོས་ཀྱི་བྱིན་རླབས་སམ་ཆོས་ཀྱི་བཀའ་དྲིན་ལས་ཡིན་པ་ཤེས་དགོས་པས་ན། ཆོས་ཀྱི་ཕན་ཡོན་ལ་བསམ་ནས་དམ་པའི་ཆོས་ཐོས་བསམ་སྒོམ་གསུམ་བྱེད་པ་ནན་ཏན་དུ་བརྩོན་དགོས་པ་ཡིན། ན་ཚ་དང་གདོན་བགེགས་མི་ཁ་གཏམ་ངན་ལྟ་བུ་སྡུག་བསྔལ་འབྱུང་ན། རང་གི་སྐྱེ་བ་སྔ་མ་སེམས་ཅན་གཞན་ལ་ཕར་གནོད་པ་བྱས་བཞག་རྒྱུའི་ལན་ཆགས་ཚུར་འཁོར་བ་ཡིན་པ་ཤེས་པའི་སྒོ་ནས། དེ་དག་སྤོང་བློ་མི་བྱ་བར་སེམས་ཅན་ཐམས་ཅད་ཀྱི་སྡུག་བསྔལ་དང་དུ་ལེན་པ་དང༌། རང་གིས་སྡུག་བསྔལ་མྱོང་བ་འདིས་ལས་ངན་པའི་རྣམ་པར་སྨིན་པ་ཐམས་ཅད་སྦྱང་བ་མཆོག་ཏུ་གསུངས་ཏེ། བློ་སྦྱོང་སྙིང་པོ་རྩེ་གཅིག་ཏུ་བྱ། དེ་ནད་ཀྱིས་ན་ནའང་དགེ་སྦྱོར་གྱི་རྩལ་སྦྱོང་སྟེ་སྒྲིབ་པའི་ཕྱགས་མ་ཡིན་པ་ཤེས་ཏེ་ནད་དེ་ཉིད་ལམ་དུ་འཁྱེར་དགོས་པ་ཡིན་པས་ན། ནད་འདི་ཡོད་དུས་སྡུག་བསྔལ་ཡོད་དུས་དམ་པའི་ཆོས་ལ་ཚུལ་བཞིན་དུ་བརྩོན་པའི་སྟོབས་ཡོད་རྒྱུ་མ་རེད་དུས། ད་ལྟ་མ་ན་བའི་སྐབས་འདི་ལ་དྲན་ཤེས་བག་ཡོད་ཀྱི་སྒོ་ནས་ཉིན་རེ་བཞིན་དུ་སྐད་ཅིག་ཙམ་ལའང་དལ་བསྡད་མེད་པ་རིག་པ་རྩེ་གཅིག་ཏུ་གཅུན་པ། རྒས་སོང་ནའང་དམ་པའི་ཆོས་སྒྲུབ། ཤི་ནའང་ཡ་ང་མེད་པ་མཉམ་མེད་དྭགས་པོ་ལྷ་རྗེས། ཆོས་པ་རབ་ཤི་ན་སྐྱེ་འཆིའི་འཛིན་པ་དག་བྱེད་ཅིག །འབྲིང་ཤི་ན་འཆི་ཁ་བློ་བདེ་བྱེད་ཅིག །ཐ་མ་ཤི་ནའང་ངས་དགེ་སྦྱོར་འདི་ཙམ་ཞིག་བསྒྲུབས་ཡོད་བསམ་བློ་བདེ་བ་ཞིག་དགོས་གསུངས་རྒྱུ་དེ་ལྟ་བུ་དགོས་པ་ཡིན་པའི་ཕྱིར་ན། ད་ལྟ་ལང་ཚོ་གཞོན་པའི་སྐབས་ནས་ཚོགས་གཉིས་བསགས་པ་དང༌། སྒྲིབ་གཉིས་སྦྱོང་བ་ལ་རྩེ་གཅིག་ཏུ་འབད་པར་བྱེད་དགོས་པ་ཡིན། ཤི་ན་བྱ་བ་ཐམས་ཅད་བསྒྲུབས་སོང་བ་མ་གཏོགས་བྱ་བ་འཕྲོ་ལུས་སོང་བསམ་འགྱོད་པ་མེད་པ་ཞིག་དགོས་པས་ན། མ་ཤི་བར་དུ་འཇིག་རྟེན་ཚེ་འདིའི་བྱ་བའི་འབྲེལ་ཐག་ཐམས་ཅད་བཅད་དེ་དམ་པའི་ཆོས་ལ་རྩེ་གཅིག་ཏུ་བརྩོན་པར་བྱས་ན། འདི་དག་སྙིང་ནས་བསླབ་པའི་ཆོས་སུ་ཡིན་པས་ཁྱེད་ཀྱིས་བརྩོན་དགོས་པ་ཡིན། (113)  གདམས་ངག་དྲུག་གིས་གནད་དུ་བརྡེག་པ་ནི། །བཟའ་མི་ཚོང་དུས་འགྲོན་པོ་ཚོགས་པ་འདྲ། ། ནམ་འབྲལ་མི་ཤེས་མཐར་ཐུག་དོན་ལ་སྦྱང༌། །གཉེན་འདུན་ལྕང་ཁའི་བྱིའུ་ཆུང་འདུས་པ་འདྲ། ། ནམ་གྱེས་མི་ཤེས་གདུང་སེམས་འཁྲི་བ་ཆོད། །ཚེ་སྲོག་མི་རྟག་རྩྭ་ཁའི་ཟིལ་པ་འདྲ། ། སྒོམ་སྒྲུབ་ཆོས་ལ་རྩོལ་བ་དྲག་ཏུ་སྐྱེད། །སྨྲ་མང་འཁྲུལ་པའི་དགྲར་ལྡང་ནེ་ཙོ་འདྲ། ། ངག་འཁྱལ་བྲེ་མོའི་གཏམ་འདྲ་སྨྲ་བཅད་གྱིས། །ཆོས་སྒྲུབ་མཚོ་གླིང་ནོར་བུ་ལེན་འདྲ་བས། ། སྙན་བརྒྱུད་གདམས་ངག་ལྷུག་པར་སྤེལ་མི་བྱ། །འགྲོགས་ཡུན་རིང་ན་སངས་རྒྱས་སྐྱོན་མཐོང་བས། ། མི་གཞན་རྣམས་དང་གནས་མལ་གཅིག་མི་བྱ། །འདི་དག་སྙིང་གཏམ་མཆོག་ཡིན་གུས་པས་ཉོན། ། ཞེས་པའི་སྒོ་ནས་གསུངས་པ། ཆོས་ཐམས་ཅད་ལམ་དུ་འཁྱེར་ཤེས་ན་སྣང་བ་ཐམས་ཅད་དཔེ་ཆ་རུ་ཤར་འོང་རྒྱུ་རེད་དུས། དེ་ལྟ་བུ་འཁྱེར་བའི་གདམས་ངག་གི་གནད་དྲུག་ཡོད། གང་ཡིན་ཟེར་ན། བཟའ་ཚང་ཕ་མ་སྤུན་མཆེད་གཉེན་འབྲེལ་ལ་སོགས་པ་ལྷན་ཅིག་ཏུ་ཚོགས་བསྡད་ཡོད་ནའང་མཐའ་ཁ་སོ་སོ་བྲལ་འགྲོ་བ། དཔེར་ན་ཚོང་འདུས་ཆེན་པོ་ལ་མི་མང་པོ་ཚོགས་ན་ཆུད་ཚོད་ཁ་ཤས་ཀྱིས་འབྲལ་འགྲོ་རྒྱུ་རེད། དཔེ་དེ་ལྟ་བུ་ཡིན་པས་ན་བཟའ་ཚང་འདི་དང་ནམ་ཨེ་འབྲལ་མི་ཤེས་སྙམ་སྟེ་བཟའ་ཚང་ལ་འཐབ་འཛིང་སྤང༌། རང་ཉིད་གཅིག་པུ་མཐར་ཐུག་གི་དོན་བྲལ་བ་མེད་པ་བྱང་ཆུབ་ཀྱི་ལམ་ལ་བསྒྲུབ་དགོས་པ་ཡིན། གཉེན་དང་གྲོགས་པོ་ལ་སོགས་པ་འདུན་མ་མང་པོ་ཡོད་ནའང་ལྕང་མའི་སྡོང་པོ་གཅིག་གི་སྟེང་ལ་བྱེའུ་མང་པོ་འཚོགས་ཡོད་ན་ཡང་སོ་སོ་འབྲལ་འགྲོ་རྒྱུ་རེད། ཚེ་གཅིག་ཏུ་གཉེན་དང་དེ་དག་ལྷན་ཅིག་ཏུ་འདུག་རྒྱུ་མེད་པ་འཆི་བདག་གིས་ནམ་འཁྲིད་འགྲོ་མི་ཤེས་པས་ན་གཉེན་ལ་གདུང་སེམས་ཀྱི་འཁྲི་བ་རྩེ་གཅིག་ཏུ་གཅོད། དེ་མ་ཚད་པ་རང་གི་ཚེ་དང་སྲོག་འདི་དག་ཐམས་ཅད་ཡུན་རིང་དུ་མི་སྡོད་པ། རྩྭའི་ཁ་ལ་ཆགས་པའི་ཆུའི་ཟིལ་པ་རླུང་གིས་ཁུར་འོང་ན་སྐད་ཅིག་གཅིག་ལ་གཞིག་འགྲོ་རྒྱུ་རེད། དེ་ལྟ་བུ་ཡིན་པས་ན་ཚེ་སྲོག་རྟག་པ་མེད་པས་མཁས་པས་སྒོམ་སྒྲུབ་དང་དམ་པའི་ཆོས་ལ་རྩོལ་བ་ནན་ཏན་དུ་བྱེད། ཁ་མང་པོ་སྨྲ་བ་བྱས་ན། ངག་མི་དགེའི་བང་མཛོད་ཉེས་ལྟུང་གི་འབྱུང་སྒོ། །གསུངས་རྒྱུ་རེད་དུས། རང་གཞན་ཆགས་སྡང་གི་རྒྱུད་འགྱུར་བ་དང༌། ཐམས་ཅད་དང་མི་མཐུན་པ་འོང་བས་འཁྲུལ་པའི་དགྲར་ལྡང་བ། དཔེར་ན་ནེ་ཙོ་ལྟ་བུ་ཚིག་མང་པོ་མི་སྨྲ་བ་ངག་འཁྱལ་དང་བྲེ་མོའི་གཏམ་སྤོང་སྟེ་སྨྲ་བཅད་ཀྱི་སྒོ་ནས་རི་ཁྲོད་གནས་ལ་འདུག་དགོས་པ་ཡིན། ཆོས་ཚུལ་བཞིན་དུ་སྒྲུབ་པར་བྱེད་པ་དེ་རྒྱ་མཚོའི་གླིང་ལ་ནོར་བུ་ལེན་པ་ལ་དཀའ་ངལ་ངལ་དུབ་ག་ཚོད་བྱུང་ནའང་ནོར་བུ་དེ་མ་ལོན་བར་དུ་བརྩོན་པ་ལྷོད་རྒྱུ་མ་རེད་དུས། དེ་རྙེད་པ་དང་འདྲ་བ་ཡིན། དེ་ནོར་བུ་འདི་རང་གི་ལག་པ་ལ་འཐོབ་འོང་ན་ཤིན་ཏུ་གཅེས་སྤྲས་བྱེད་རྒྱུ་རེད་དུས། དཔེ་དེ་ལྟ་བུ་སྙན་བརྒྱུད་ཀྱི་གདམས་ངག་རྩེ་གཅིག་ཏུ་ཡོད་པ་ཐམས་ཅད་ལ་ཁྱབ་བརྡལ་སྤེལ་མི་བྱེད་པ་རང་གི་རྒྱུད་ལ་རྩེ་གཅིག་ཏུ་ཉམས་ལེན་གནད་དུ་དགོས་པ་ཡིན། ཡུན་རིང་པོ་མཉམ་དུ་བསྡད་ན་སངས་རྒྱས་ཀྱི་མཛད་པ་ལའང་སྐྱོན་དུ་མཐོང་བ་སྔོན་གྱི་ལོ་རྒྱུས་ལྟ་བུ་ཡིན་པས་ན། མི་གཞན་མཉམ་དུ་ཕན་ཚུན་འབྲེལ་འདྲིས་མང་པོ་མི་བྱེད་པ་གནས་མལ་གཅིག་ཏུ་མི་བྱ་སྟེ། རི་ཁྲོད་དབེན་པའི་གནས་རང་ཉིད་གཅིག་པུ་བསྡད་ན་ཆགས་སྡང་དང་འདུ་འཛི་འཁོན་འཛིན་ཐམས་ཅད་སྤོང་བ་ཡིན་པས། འདི་དག་ཆོས་ཚུལ་བཞིན་དུ་སྒྲུབ་པར་བྱེད་པ་ལ་སྙིང་གཏམ་ཟབ་མོ་ཡིན་པས་གུས་པས་ཉོན། (114)   ཆོས་བྱེད་རྣམས་ཀྱི་དུས་ཚོད་རྣམ་དྲུག་ནི། །མཚན་ལྡན་བླ་མ་རྣམས་དང་ཕྲད་པའི་ཚེ། ། སྤྲོས་པ་གཅོད་པའི་དུས་ཡིན་ཐེ་ཚོམ་དྲིས། །རྐྱེན་ངན་ཡུལ་དང་རིག་པ་ཕྲད་པའི་ཚེ། ། ཉམས་ལེན་བསྲེ་བའི་དུས་ཡིན་རྩལ་སྦྱོང་གྱིས། །ཟབ་མོའི་སྙན་བརྒྱུད་མན་ངག་རྙེད་པའི་ཚེ། ། འཁྲུལ་པ་འཇིག་པའི་དུས་ཡིན་ཐོག་ཏུ་ཁོལ། །བརྩོན་འགྲུས་དྲག་པོས་སྒྲུབ་ལ་འབད་པའི་ཚེ། ། བར་ཆད་འོང་བའི་དུས་ཡིན་བདུད་ལ་བརྟག །སྒྲུབ་པའི་མཐར་ཕྱིན་དངོས་གྲུབ་འོང་བའི་ཚེ། ། བདུད་ཀྱི་བར་ཆད་འོང་བས་ཤིན་ཏུ་གཟབ། །གནས་ལུགས་དོན་ལ་ལྟ་བའི་རྩལ་སྦྱོང་ཚེ། ། གོལ་སྒྲིབ་འོང་བའི་དུས་ཡིན་བླ་མ་བསྟེན། །འདི་དག་ཟབ་མོའི་གནད་ཡིན་ཡིད་ལ་ཟུངས། ། ཞེས་གསུངས་པ་ནི། ཆོས་བྱེད་པའི་གང་ཟག་དེ་རྣམས་ལ་ཆོས་པ་དུས་ཚོད་དང་འབྲེལ་བ་ཞེས་བྱ་བ་ཡིན་པས་ན་དུས་ཚོད་རྣམ་པ་དྲུག་ཡིན་ཏེ། གང་ཡིན་ཟེར་ན། མཚན་ལྡན་གྱི་བླ་མ་རྣམས་ཞལ་མཇལ། དེའི་གསུང་གི་བདུད་རྩི་ཐོབ་པའི་ཚེ་ན་རང་གིས་གདམས་ངག་ཉམས་སུ་ལེན་རྒྱུ་དེ་དང༌། དམ་པའི་ཆོས་སྒྲོ་འདོགས་ཀྱི་སྤྲོས་པ་གཅོད་པའི་དུས་ཡིན་པས་ན། ཐེ་ཚོམ་ཐམས་ཅད་དྲིས་ཏེ་གཅིག་པུ་རི་ཁྲོད་ལ་བསྡད་ན་བཀའ་འདྲི་ཞུ་མི་དགོས་པ་བྱེད། རྐྱེན་ངན་པ་རྣམ་གཡེང་དང་འདུ་འཛི་ཆགས་སྡང་བུད་མེད་ལ་སོགས་པ་རྣམས་ཆགས་སེམས་འཕེལ་བ་ལྟ་བུ་ཡུལ་དང་རིག་པ་ཕྲད་པའི་ཚེ་ན། ཉམས་ལེན་གྱི་གདིང་བསྐྱེད་དེ་གཉེན་པོ་རྩེ་གཅིག་ཏུ་བསྟེན་དུས། དཔེར་ན་ནད་ན་བའི་དུས་སུ་སྨན་བཟའ་དགོས་པ་དང་འདྲ། ཆགས་སྡང་སྐྱེས་པའི་དུས་ཉམས་ལེན་གྱི་དཔའ་གདིང་བསྐྱེད་དེ་སྤང་བྱ་དེའི་དབང་དུ་མི་འགྲོ་བ་རྩེ་གཅིག་ཏུ་བསྲེ་བའི་ཉམས་ལེན་གྱི་རྩལ་སྦྱོང་བ་གྱིས། བླ་མས་བསྟན་པའི་ཟབ་མོའི་སྙན་བརྒྱུད་ཀྱི་གདམས་ངག་རྙེད་པར་འགྱུར་པའི་ཚེ་ན། དེ་སྙན་བརྒྱུད་ཀྱི་གདམས་པ་འདི་ཉམས་སུ་ཅི་ལེན་བྱས་ན་འཁྲུལ་པའི་སྣང་བ་ཐམས་ཅད་མྱུར་དུ་འཇིག་པའམ་མེད་འགྲོ་བ་ཡིན། ཉིན་མཚན་དུ་མི་འཁྲུལ་བ་ཉམས་ལེན་ཐོག་ཏུ་ཁེལ་བ་ཞིག་དགོས། བརྩོན་འགྲུས་དྲག་པོའི་སྒོ་ནས་དམ་པའི་ཆོས་སྒྲུབ་པ་ལ་འབད་པའི་ཚེ་ན། ཆོས་བྱེད་པ་ལ་བདུད་རྣམས་ལྷག་པར་སྡང༌། །ཟེར་རྒྱུ་དེ་རེད། དེ་དུས་བར་ཆད་འོང་བའི་དུས་ཡིན་པས་ན་དེ་བར་ཆད་ཀྱི་བདུད་ཡང་ནས་ཡང་དུ་བརྟག །དེ་བར་ཆད་ཀྱི་བདུད་ཀྱི་དབང་དུ་མི་འགྲོ་བའི་ཐབས་ལ་བརྩོན་དགོས། སྒྲུབ་པ་མཐར་ཕྱིན་པའི་དངོས་གྲུབ་འཐོབ་འོང་བའི་ཚེ་ན་དངོས་གྲུབ་འཐོབ་ཀ་བདུད་ཀྱི་བར་ཆད་འོང་བ་ཡིན་པས་ན། སྟོན་པ་རྫོགས་པའི་སངས་རྒྱས་སངས་རྒྱས་རན་ཁ་བདུད་ཀྱིས་གླགས་ལྟ་བ་ལྟ་བུ་ཡིན་པས་ན་ཤིན་ཏུ་གཟབ་སྟེ་དེའི་དབང་དུ་མི་འགྲོ་བ་འགྱུར་བ་དང༌། གནས་ལུགས་ཀྱི་ལྟ་བ་རང་གི་རྒྱུད་ལ་སྐྱེས་ཏེ་ཉམས་ལེན་གྱི་རྩལ་སྦྱོང་བའི་ཚེ་ན་དེ་ལ་གོལ་ས་དང་སྒྲིབ་པ་ཐམས་ཅད་འོང་བ་ཡིན་པས་ན། བླ་མ་ལས་ཐེ་ཚོམ་གྱི་སྒྲོ་འདོགས་གཅོད་དེ་གེགས་དང་གོལ་ས་ཐམས་ཅད་སེལ་བར་བྱེད་པའི་བླ་མ་བསྟེན་དགོས་པ་ཡིན། དེ་དག་ཐམས་ཅད་ཟབ་མོའི་གདམས་པའི་གནད་གཅིག་ཏུ་བསྡུས་བཞག་པ་ཡིན་པས་ཡང་ནས་ཡང་དུ་ཡིད་ལ་ཟུངས་ཤིག(115) །ཚུལ་བཞིན་བསྒྲུབ་པའི་བྱ་དགོས་རྣམ་དྲུག་ནི། །ངན་སྤྱོད་འགོ་ཅན་མི་དང་འགྲོགས་མི་བྱ། ། བཟང་སྤྱོད་བསླབ་དཀའ་བཤེས་གཉེན་བསྟེན་པར་བྱ། །སྣང་བ་འབྲིད་མཁས་ཡུལ་ལ་མ་ཡེངས་བྱ། ། རིག་པ་ཅོལ་ཆུང་འཁྲུལ་ཕྱིར་མ་སོང་བྱ། །ཆགས་སྡང་གདོས་དྲགས་ཕྱོགས་རིས་མ་སོང་བྱ། ། འཁྲུལ་སྣང་འདྲིས་སླ་ཞེན་ཆགས་རྩད་གཅོད་བྱ། ། གསུངས་དུས། དམ་པའི་ཆོས་སྤང་བྱ་དང་མ་འདྲེས་པ་ཚུལ་བཞིན་དུ་ཆོས་རྣམ་པར་དག་པ་སྒྲུབ་པའི་ཚེ་ན་དགོས་པ་རྣམ་པ་དྲུག་ཡོད་དེ། གང་རེད་ཟེར་ན། དུས་རྟག་ཏུ་སྲོག་གཅོད་ཀྱི་སྡིག་པ་བྱས་པ་དང༌། གླུ་དང་རྣམ་གཡེང་བུད་མེད་ལ་སོགས་པ་ལ་དགའ་བའི་གྲོགས་ལྷན་ཅིག་ཏུ་མི་འགྲོགས་ཏེ་དེའི་སྐྱོན་གྱིས་རང་ཆོས་ལམ་ལས་ཚུར་གྱེས་ཏེ་སྡིག་པའི་ལམ་དུ་འགྱུར་བ་ཡིན། བཟང་པོའི་དྲན་ཤེས་བག་ཡོད་དང་ལྡན་པའི་སྤྱོད་ལམ་ཐམས་ཅད་ཚུལ་བཞིན་དུ་རང་གི་རྒྱུད་ལ་བསླབ་དཀའ་བ་ཡིན་པས། དགེ་བའི་བཤེས་གཉེན་ལུས་དང་གྲིབ་མ་བཞིན་དུ་བསྟེན་པར་བྱ། ཚོགས་དྲུག་གི་སྣང་བ་འདི་དག་ཐམས་ཅད་ནང་གི་རིག་པ་འདི་བསླུ་མཁས་པ་ཡིན་པའི་ཕྱིར་ན། ཡུལ་ཐམས་ཅད་ལ་རྩེ་གཅིག་ཏུ་མ་ཡེངས་པ་དྲན་པ་དང་ཤེས་བཞིན་གྱིས་དབང་པོའི་སྒོ་ཐམས་ཅད་བསྡམ་པར་བྱ། ཡུལ་གྱིས་བསླུ་འོང་ན་རིག་པ་འདི་དཔེར་ན་མི་བླ་ཡངས་པ་ལྟ་བུ་ཅོལ་ཆུང་འདྲ་བ་ཡིན་པས་ན། ཡུལ་གྱི་ཕྱི་རོལ་སྐྱག་ལང་དུ་མ་ཤོར་བར་བྱ། དེ་བྱས་ནས་གཉེན་ལ་ཆགས་པ་དང་དགྲ་ལ་སྡང་སེམས་ལ་སོགས་པ་གདོས་དྲག་ན་ཕྱོགས་རིས་ཆེ་སྟེ་ཐམས་ཅད་མཐུན་པོ་རུ་མི་འོང་པས་ན། ཧ་ཅང་གདུང་སེམས་ཆེ་བ་དང༌། ཧ་ཅང་སྡང་སེམས་ཆེ་བའི་ཕྱོགས་རིས་མ་སོང་བར་བྱ། འཁྲུལ་སྣང་འདི་དག་ཐམས་ཅད་ཚེ་རབས་ཐོག་མེད་ནས་ད་ལྟ་ཡན་ཆད་གོམས་སོང་དུས་ཡུད་ཙམ་ཞིག་མཐོང་ནའང་སེམས་ལ་ཆགས་འོང་བས་ན། འཁྲུལ་པའི་སྣང་བ་འདི་ཐམས་ཅད་ཞེན་ཆགས་རྩད་ནས་ཆོད་པ་ཅན་ཞིག་བྱེད་དགོས། (116)   ཐ་མ་འགྱོད་པ་མེད་པའི་ཆོས་དྲུག་ནི། །ངོ་ཚ་ཁྲེལ་འཛེམ་ལྡན་པས་ཤི་ཡང་འགྱོད་པ་མེད། ། མི་དགེ་སྡིག་པ་མ་བྱས་ཤི་ཡང་འགྱོད་པ་མེད། །ཆོས་ཕྱོགས་ཟས་ནོར་བཏང་བས་ཤི་ཡང་འགྱོད་པ་མེད། ། བསླབ་གསུམ་གཙང་མ་བསྲུངས་བས་ཤི་ཡང་འགྱོད་པ་མེད། །དགེ་ལ་རྟག་ཏུ་བརྩོན་པས་ཤི་ཡང་འགྱོད་པ་མེད། ། རང་སེམས་གནོང་འགྱོད་མེད་པས་ཤི་ཡང་འགྱོད་པ་མེད། །འདི་དག་རྣམས་དང་ལྡན་པར་བྱ་བ་གཅེས། ། གསུངས་དུས། ཆོས་པའི་གང་ཟག་ཐ་མ་ཞིག་ཡིན་ནའང་འགྱོད་པ་མེད་པའི་ཆོས་དྲུག་དགོས། གང་རེད་ཟེར་ན། སྡིག་པ་མི་དགེ་བ་དང་ཉེས་པར་སྤྱད་ན་རང་ཉིད་དམ་པའི་ཆོས་ཞུས་པ་དང༌། བླ་མ་བསྟེན་པ་རེད་དུས་ངོ་ཚ་ཡི་རེད་བསམ་པ་དང༌། དེ་ལས་མ་རུང་པ་འདི་བྱས་ན་ལྷ་དང་བླ་མ་ཆོས་མཐུན་གྱི་གྲོགས་པོ་རྣམས་ཀྱིས་ཐུགས་ཁྲེལ་འགྲོ་རེད་བསམ་ནས། ཁྲེལ་ཡོད་དང་ལྡན་པ་བྱས་ནས་དེའི་ངང་ནས་ཤི་སོང་ན། མཐོ་རིས་དང་ཐར་པའི་ལམ་ལ་རང་ཤུགས་ཀྱིས་འགྲོ་རྒྱུ་རེད་དུས་འགྱོད་པ་མི་དགོས། སྡིག་པ་མི་དགེ་བ་གཏན་ནས་མ་བྱས་ངང་ནས་ཤི་སོང་ན་གཏན་ནས་འགྱོད་པ་མེད། ཆོས་ཀྱི་ཕྱོགས་སུ་ཟས་དང་ནོར་ཐམས་ཅད་བཏང་སོང་ན་རང་སྤང་གོ་རེད་དེ་ཤི་སོང་ན་ཡང་ཟས་ནོར་གྱིས་གོ་ཆོད་སོང་བ་ཡིན་པས་ན་འགྱོད་པ་མེད། ཚུལ་ཁྲིམས་ཏིང་ངེ་འཛིན་ཤེས་རབ་ཀྱི་བསླབ་པ་གཙང་མ་དེ་ཚུལ་བཞིན་དུ་བསྲུངས་ན་བསླབ་གསུམ་གྱི་ནོར་དེ། སྐྱེ་བ་ནས་སྐྱེ་བ་ཐམས་ཅད་དུ་བརླག་རྒྱུ་ཡོད་མ་རེད་དུས་ཤི་སོང་ནའང་འགྱོད་པ་མེད། དུས་རྟག་ཏུ་དགེ་བ་ལ་བརྩོན་འགྲུས་བྱེད་བསྡད་ན་དགེ་བ་གང་ཚོད་ཚོད་ཅིག་བརྩོན་འགྲུས་ཀྱིས་བསྒྲུབས་ཡོད་རྒྱུ་རེད་དུས་ཤི་ཡང་འགྱོད་པ་མེད། རང་སེམས་ལ་གོང་གི་འགྱོད་པ་མེད་པའི་ཆོས་དྲུག་འདི་ལྡན་ན། ངས་སྡིག་པ་སྤངས་ཐུབ་མིན་འདུག་འཁོར་བ་ལ་འཁྱམས་བསྡད་འདུག་བསམ་བློ་ལྟ་བུ་དང༌། ཆོས་བསྒྲུབས་མ་སོང་བསམ་རྒྱུ་འགྱོད་པ་གཏན་ནས་མེད་པས་ན་ཤི་ཡང་འགྱོད་པ་མེད་པ་འདི་དག་གི་འགྱོད་མེད་ཀྱི་ཆོས་དྲུག་དང་ལྡན་པར་བྱ་བ་གཅེས་པ་ཡིན། (117)  འབྲིང་གི་བྲོད་པ་དྲུག་དང་ལྡན་པ་ནི། །དཀོན་མཆོག་བསྟེན་པས་འཁོར་བ་སྐྱོབ་རེ་བྲོད། ། ཚོགས་གཉིས་བསགས་པས་འདི་བས་བདེ་སྟེ་བྲོད། །དམ་ཚིག་བསྲུངས་པས་མཁའ་འགྲོས་བསུ་སྟེ་བྲོད། ། ཡི་དམ་བར་དོར་ལམ་སྣ་འདྲེན་ཏེ་བྲོད། །བླ་མ་མཆོག་དང་འདུ་འབྲལ་མེད་དེ་བྲོད། ། སེམས་ཉིད་གོམས་པས་འོད་གསལ་འཆར་ཏེ་བྲོད། །འདའ་དཀའ་འཆི་བྲོད་གདམས་པ་ཟབ་མོ་ཡིན། ། ཞེས་པ་སྟེ། གང་ཟག་ཆོས་པ་འབྲིང་ཞིག་ཡོད་ནའང་སེམས་ལ་དུས་རྟག་ཏུ་བྲོད་པའམ་སྤྲོ་བ་འཕེལ་བའི་ཆོས་དྲུག་ཡོད་དེ། གང་རེད་ཟེར་ན། དཀོན་མཆོག་གསུམ་པོ་ལ་དུས་རྣམ་པ་ཀུན་སྙིང་ཐག་པ་ནས་སྐྱབས་སུ་བསྟེན་ན་དེ་ཁམས་གསུམ་འཁོར་བ་མཐའ་ཅན་དུ་འགྱུར་ཏེ། དཀོན་མཆོག་གི་མཚན་ཙམ་ཐོས་ནའང་ངན་སོང་དུ་འགྲོ་མ་རེད། དེ་ལས་སྐྱོབ་ངེས་པ་རེད་དུས། སྐྱབས་ཐམས་ཅད་ཀྱི་མཆོག་ཏུ་གྱུར་པ་ཡིན་བསམ་སྟེ་བློ་བདེ་པོ་ཞིག་དགོས་པ་ཡིན། བསོད་ནམས་དང་ཡེ་ཤེས་ཚོགས་གཉིས་ཡང་དག་པ་གསོག་བསྡད་ན་ད་ལྟ་ལུས་རྟེན་འདི་བས་སྐྱེ་བ་གཞན་མ་ལ་ཇེ་བཟང་ཇེ་བདེ་རུ་འགྲོ་བའི་ཕྱིར་ན་འདིས་སེམས་བདེ་བ་ཞིག་ཡོད། གསང་སྔགས་རྡོ་རྗེ་ཐེག་པའི་དམ་ཚིག་ཚུལ་བཞིན་དུ་སྲུང་བསྡད་ན། དམ་ཚིག་དེ་ཉིད་མཁའ་འགྲོ་ཆོས་སྐྱོང་གི་བླ་རྡོ་རེད་དུས་ཤི་སོང་ན་ཡང་མཁའ་འགྲོ་རྣམས་ཀྱིས་དག་པའི་ཞིང་དུ་བསུ་འོང་བ་ཡིན་སེམས་བྲོད་པ་བསྐྱེད་དགོས། ཡི་དམ་འདི་བསྙེན་སྒྲུབ་ལ་རྩེ་གཅིག་ཏུ་བརྩོན་ནས་སྐྱེ་འཆི་བར་དོ་ལམ་ཁྱེར་ལ་ཚུལ་བཞིན་དུ་བསྟེན་བསྡད་ན་བར་དོ་འཇིགས་སྐྲག་གི་འཁྲུལ་སྣང་ཤར་འོང་དུས། ཡི་དམ་ལྷ་དེས་དག་པའི་ཞིང་ཁམས་སུ་འདྲེན་འགྲོ་བ་ཡིན་པས་སེམས་བྲོད་པ་ཡོད། བླ་མ་མཆོག་ཏུ་དུས་རྟག་ཏུ་འདུ་འབྲལ་མེད་པ་བསྟེན། བླ་མའི་བཀའ་བཞིན་དུ་སྒྲུབ་བླ་མ་ལ་ཡིད་ཆེས་ཀྱི་མོས་གུས་ཡོད་ན། དེ་སྐྱེ་བ་ཚེ་རབས་ཐམས་ཅད་དུ་ཆོས་སྟོན་པའི་བླ་མ་དང་མི་འབྲལ་བ་སེམས་བྲོད་པ་ཡིན། བླ་མའི་བཀའ་དྲིན་དེ་ལ་བརྟེན་ཏེ་སེམས་ཉིད་གནས་ལུགས་ཀྱི་ངོ་བོ་དེ་ངོ་ཤེས། ངོ་ཤེས་པ་དེ་ལ་ཡང་ནས་ཡང་དུ་ཉམས་ལེན་གྱིས་གོམས་བསྡད་ན་སྐྱེ་འཆི་ཐམས་ཅད་འོད་གསལ་གྱི་རང་བཞིན་དུ་འཆར་ཏེ་བྲོད་པར་འགྱུར་བ་ཡིན། འདི་བྲོད་པ་རྣམ་པ་དྲུག་འདི་སོན་ན་དེ་རིང་ཤི་སོང་ནའང་འཆི་ལ་དགའ་བ་མ་གཏོགས། འཆི་བ་ལ་ཡ་ང་དང་བག་ཚ་མེད་པའི་གདམས་པ་ཟབ་མོ་འགྱུར་པ་ཡིན། (118) རྣལ་འབྱོར་རབ་ཀྱི་འཆི་རྒྱུ་མེད་དྲུག་ནི། །རང་རིག་དགོངས་པ་ཡེ་ནས་འཆི་རྒྱུ་མེད། ། རང་བྱུང་ཡེ་ཤེས་ཡེ་ནས་འཆི་རྒྱུ་མེད། །འོད་གསལ་ཆོས་ཉིད་ཡེ་ནས་འཆི་རྒྱུ་མེད། ། ངར་འཛིན་རིག་བྲལ་ཡེ་ནས་འཆི་རྒྱུ་མེད། །རྒྱུ་འབྲས་ལ་དོར་ཡེ་གྲོལ་འཆི་རྒྱུ་མེད། ། རེ་དོགས་གཉིས་མེད་ནམ་མཁའ་འཆི་རྒྱུ་མེད། །དེ་ལྟར་རྟོགས་ན་འཆི་བདག་བདུད་དང་བྲལ། ། གསུངས་དུས། ཆོས་ཉིད་ཀྱི་དོན་ངེས་པ་ཅན་ཞིག་རྟོགས་སོང་ན། སྐྱེ་འཆིའི་སྡུག་བསྔལ་ལས་འཇིགས་སྐྲག་གཏན་ནས་མི་དགོས་ཏེ། གང་རེད་ཟེར་ན། རང་རིག་པའི་ངོ་བོ་འདི་དག་གཞི་ལམ་འབྲས་གསུམ་ཐམས་ཅད་ཀྱི་རྒྱུ་འདི་ཆོས་ཉིད་བདེ་གཤེགས་སྙིང་པོ་བསལ་བཞག་འཕོ་འགྱུར་དང་བྲལ་བ་ཡོད་པའི་ཕྱིར་ན་འཆི་རྒྱུ་མེད། རང་བྱུང་ཡེ་ཤེས་ཀྱི་ངོ་བོ་དེ་རྟོགས་སོང་ན་འཆི་བ་ཞེས་བྱ་བ་དེའང༌། འཆི་བ་འཆི་བ་ཞེས་བྱ་བ། །རྣལ་འབྱོར་སངས་ཆུང་རྒྱ་བ་ཡིན། །ཟེར་ཆོས་ཉིད་ཀྱི་ངང་དུ་ཡར་གྲོལ་རྒྱུ་མ་གཏོགས་འཆི་རྒྱུ་མེད། འོད་གསལ་གྱི་ཆོས་ཉིད་འདི་བརྟན་པ་ཡག་པོ་ཞིག་ཐོབ་སོང་ན་དུས་དང་རྣམ་པ་ཀུན་ཏུ་ཅིར་སྣང་ཡེ་ཤེས་ཀྱི་རོལ་བ་མཉམ་རྗེས་ཆོས་ཉིད་འཁོར་ལོ་མ་གཏོགས། ཡེང་བ་དང་འཁྲུལ་བའི་འཆི་རྒྱུ་མེད། ངར་འཛིན་རྩད་ནས་ཆོད་པར་གྱུར་ཏེ་རིག་པའི་ངོ་བོ་ཚུལ་བཞིན་དུ་རྟོགས་ན། ངར་འཛིན་ཡོད་ན་སྐྱེ་འཆི་ཡོད་རྒྱུ་རེད། ངར་འཛིན་མེད་ན་དེའི་ལས་ཀྱི་འབྲས་བུ་སྐྱེ་འཆི་མི་ཡོང་བས་འཆི་རྒྱུ་མེད། རྒྱུ་འབྲས་ཐམས་ཅད་སྤང་བླང་དང་བྲལ་བའི་ཆོས་ཉིད་དོན་དེ་རྟོགས་སོང་ན་ཡེ་ནས་རྣམ་པར་གྲོལ་སོང་བ་ཡིན་པས། སྡིག་པ་བྱས་ན་འཆིང་འོང་རྒྱུའི་རྒྱུ་གང་ཡང་མེད་པ་ཡིན། འབྲས་བུ་སངས་རྒྱས་གོ་འཕང་རང་སེམས་ལ་རྫོགས་པ་ཤེས་ཏེ་རེ་དོགས་མེད་པ་འབྱུང་ན་ནམ་མཁའ་ལྟ་བུ་ཡིན་པས་ན་འཆི་རྒྱུ་མེད་པའི་དེ་ལྟར་རྟོགས་ན། ཆོས་ཉིད་ཀྱི་ལྟ་བ་ལ་གདིང་དང་ལྡན་པའི་གང་ཟག་དེ་འཆི་བདག་གི་བདུད་གློ་བུར་ཐོག་ཏུ་འབབ་འོང་ནའང་ཡ་ང་དང་བག་ཚ་མེད་པ་ཆོས་ཉིད་ཀྱི་ངང་དུ་གྲོལ་བ་ཡིན། (119)  མ་རྟོགས་དངོས་པོར་གཟུང་བའི་སྐྱོན་དྲུག་ནི། །རང་ལ་ཡོད་པ་བཞག་ནས་གཞན་དུ་བཙལ། ། སྒོམ་ཆེན་གནས་ལུགས་མ་ཤེས་མཚན་མས་བཅིངས། ། ཡུལ་སྣང་བརྫུན་པར་མ་ཤེས་བདེན་པར་འཛིན། །དབྱིངས་གཅིག་གནས་ལུགས་མ་རྟོགས་སོ་སོར་འཛིན། ། རང་རིག་ངོ་བོ་མ་ཤེས་མཐོ་དམན་བགྲོད། །འཁྲུལ་བའི་མངོན་ཞེན་མ་ཆོད་བདུད་ཀྱིས་བསླུས། ། མ་རྟོགས་ལོག་པའི་སྐྱོན་རྣམས་བརྟགས་ཏེ་སྤང༌། ། གསུངས་དུས། ཆོས་ཉིད་ཀྱི་ལྟ་བ་གོང་དུ་བཤད་པ་དེ་ལྟ་བུ་མ་རྟོགས་ན། དངོས་པོ་དངོས་འཛིན་གྱི་འཛིན་པ་དེ་ཞུགས་ཡོང༌། དངོས་འཛིན་འཛིན་པ་དེ་ཞུགས་འོང་ན་དེ་ལ་སྐྱོན་དྲུག་ཡོད་དེ། གང་རེད་ཟེར་ན། ཆོས་ཉིད་འཕོ་འགྱུར་མེད་པའི་ལྟ་བ་དེ་རང་གི་སེམས་རྒྱུད་ལ་ཡོད་རེད་དེ། དེ་རང་ལ་ཡོད་པ་མ་ཤེས། ཐག་གཞན་རིང་པོ་ཞིག་ལ་བཙལ་བསྡད་ན། དཔེར་ན་གླང་པོ་ཆེ་རང་གི་ཁྱིམ་གྱི་འོག་ལ་ཡོད་པ་མ་ཤེས་གླང་པོ་ཆེ་ཤོར་སོང་ཟེར་ནགས་ན་འཚོལ་བསྡད་པ་ལྟ་བུ་ཡིན། སྒོམ་ཆེན་གྱིས་ཆོས་ཉིད་ཡང་དག་པའི་གནས་ལུགས་འདི་རང་ལ་ཡོད་པར་མ་ཤེས་ཏེ། རེས་འགའ་ཡོད་པ་རེད་བསམ། མེད་པ་རེད་བསམ། གསལ་བ་རེད་བསམ། སྟོང་པ་རེད་བསམ། མཚན་མས་བཅིངས་བསྡད་ན་འཁོར་བའི་འཁྲུལ་སྣང་གིས་འཆིང་འགྲོ་བ་ཡིན། ཕྱི་ཚོགས་དྲུག་གི་ཡུལ་སྣང་ཐམས་ཅད་བཟང་ངན་གང་ཤར་ནའང་སྒྱུ་མ་དང་རྨི་ལམ་ལྟ་བུའི་བརྫུན་པའི་རང་བཞིན་དུ་མ་ཤེས་ན། དེ་ལ་བདེན་པར་འཛིན་ཚར་ནས་ཡུལ་ཡིད་དུ་འོང་བ་ལ་ཆགས། ཡུལ་ཡིད་དུ་མི་འོང་བ་ལ་སྡང་བའི་བློ་བརྟེན་པར་འགྱུར་བ་ཡིན། འཁོར་འདས་ཀྱི་དབྱིངས་གཅིག་པའི་གནས་ལུགས་དེ་ཉིད་མ་རྟོགས་ནས་བཟུང་སྟེ། འཁོར་བ་སྤང་བྱ་དེ་ཡང་སྤངས་ཐུབ་པའི་དུས་མེད། མྱ་ངན་ལས་འདས་པའི་བསྒྲུབ་བྱ་དེ་ཡང་སྒྲུབ་ཐུབ་པའི་དུས་མེད་པས། འཁོར་འདས་སོ་སོར་མི་འཛིན་ཏེ་ཆོས་ཉིད་གཅིག་གི་རོལ་བ་དེ་ཤེས་དགོས། རང་གི་རིག་པའི་ངོ་བོ་དེ་ཚུལ་བཞིན་དུ་རྟོགས་སོང་ན་ཉམས་མཐོ་དམན་གྱིས་བསླུ་ཐུབ་རྒྱུ་མ་རེད་དུས། ཡེ་ནས་ཆོས་ཉིད་ཀྱི་གོ་འཕང་ཐོབ་ཟིན་པས་མཐོ་དམན་མེད་པའི་ངང་ནས་ཐར་པའི་ལམ་བགྲོད་འགྲོ་བ་ཡིན། བཟང་རྟོག་ངན་རྟོག་གི་མངོན་ཤེས་གྲུབ་རྟགས་ལ་སོགས་པ་དང༌། ཉོན་མོངས་དུག་གསུམ་འཁྲུལ་པ་ལ་སོགས་པ་ཐམས་ཅད་མངོན་ཞེན་རྩད་ནས་བཅད་མ་ཐུབ་ནས་བཟུང་སྟེ། ཉམས་དང་རྟོགས་པ་སྐྱེས་ནའང་མཆོག་འཛིན་དང་རློམ་སེམས་འབྱུང་ན་བདུད་ཀྱི་བར་ཆད་ཀྱི་དབང་དུ་ལོག་པ་ཡིན་པས། དེ་ཐམས་ཅད་ཆོས་ཉིད་དགོངས་པ་ཚུལ་བཞིན་དུ་མ་རྟོགས་པའི་སྐྱོན་ཡིན་པས་སྤང་བར་བྱ་བ་ཡིན། (120)  ཕྱིར་མི་ལྡོག་པའི་གདམས་ངག་རྣམ་དྲུག་ནི། །བླ་མ་བསྟེན་པས་མི་ཆོས་ཕྱིར་མི་ལྡོག །ཡུལ་གྱི་ཉེས་བསམས་མི་ཆོས་ཕྱིར་མི་ལྡོག །བདེ་སྡུག་བསམས་པས་མི་ཆོས་ཕྱིར་མི་ལྡོག །འཇིག་རྟེན་ཉེས་བསམས་མི་ཆོས་ཕྱིར་མི་ལྡོག །འཁྲུལ་པར་བལྟས་པས་མི་ཆོས་ཕྱིར་མི་ལྡོག །སྡུག་བསྔལ་འདམ་བསམས་མི་ཆོས་ཕྱིར་མི་ལྡོག །དེ་ལྟར་བསམས་ན་འཇིག་རྟེན་ཆོས་ལས་གྲོལ། ། གསུངས་ནས་བཟུང་སྟེ། ད་ཆོས་ཡང་དག་པ་ཞིག་ལ་བརྩམ་ན་ཆོས་མཐར་མ་ཕྱིན་པ་ཕྱིར་ལྡོག་འོང་རྒྱུ་རེད་དུས། ཕྱིར་མི་ལྡོག་པའི་གདམས་ངག་རྣམ་པ་དྲུག་ཡོད། གང་རེད་ཟེར་ན། བླ་མ་དགེ་བའི་བཤེས་གཉེན་ཞིག་ཚུལ་བཞིན་དུ་བསྟེན། དེས་ཅི་གསུངས་ཀྱི་བཀའ་བཞིན་དུ་བསྒྲུབ་ན་འཇིག་རྟེན་གྱི་བྱ་བ་ལ་ཕྱིར་ལོག་གཏན་ནས་མི་འོང་སྟེ། འཇིག་རྟེན་གྱི་བྱ་བ་ཐམས་ཅད་བླ་མས་སྤོང་གསུངས་པ་རེད་དུས་དེ་ལྟ་བུ་ཡིན། ཕྱི་ཚོགས་དྲུག་གི་ཡུལ་འདི་ཐམས་ཅད་ཀྱིས་ད་སྔ་བསླུས་རེད་དུས་ཉེས་པ་བསམ་བསྡད་ན་ཡང་འཇིག་རྟེན་ཆོས་བརྒྱད་ཀྱི་བྱ་བ་ལ་ཕྱིར་མི་ལྡོག་པ་ཡིན། འཁོར་བའི་བདེ་སྡུག་འདི་ཐམས་ཅད་སྒྱུ་མ་དང་རྨི་ལམ་ལྟ་བུའི་རང་བཞིན་ཡང་ནས་ཡང་དུ་བསམ་སྟེ། བདེ་སྡུག་ཐམས་ཅད་ལམ་དུ་འཁྱེར་ན་མི་ཆོས་འཇིག་རྟེན་གྱི་བྱ་བ་ལ་ཕྱིར་མི་ལྡོག་པ་ཡིན། འཇིག་རྟེན་ཆོས་བརྒྱད་ཀྱི་བྱ་བ་འདི་ཐམས་ཅད་ནི་འཕྲལ་དུ་བདེ་བ་དང་ཕུགས་སུ་ཉེས་པ་ཡོད་པ་སྤུ་གྲིའི་སོ་ལ་སྦྲང་རྩི་ལྕེས་ལྡག་པ་ལྟ་བུ་ཡིན་སྙམ་སྟེ་ཞེན་པ་ལོག་གེ་བ་ཞིག་ཡོད་ན་མི་ཆོས་ལ་ཕྱིར་མི་ལྡོག ཁམས་གསུམ་འཁོར་བའི་སྒོ་ལུས་ངག་ཡིད་གསུམ་གྱིས་བྱ་བ་ཅི་བྱེད་ཐམས་ཅད་འཁྲུལ་བ་ཡིན་པ་ངོ་ཤེས་ཏེ། དུག་དང་འདྲེས་པའི་ཁ་ཟས་ལྟ་བུ་ཤེས་ན་འཁོར་བའི་གནས་སུ་ཕྱིར་མི་ལྡོག་པ་ཡིན། འཁོར་བ་ཞེས་བྱ་བ་འདི་སྡུག་བསྔལ་གྱི་འདམ་རྫབ་ཆེན་པོ་ཚེ་རབས་ཐོག་མེད་ནས་ད་ལྟ་ཡན་ཆད་དུ་འདི་ནང་དུ་ཆུད་པའི་ཉེས་པ་བསམ་སྟེ་མི་ཆོས་ཕྱིར་མི་ལྡོག་པ་ཡིན་པས། དེ་ལྟ་བུ་བསམ་ན་འཇིག་རྟེན་གྱི་ཆོས་ལས་གྲོལ་བར་འགྱུར་བ་ཡིན། (121)  གཉེན་པོའི་མེལ་ཚེ་དྲུག་གིས་བསྐོར་བ་ནི། །ཉིན་མཚན་ཚེ་རྐུ་གཉེན་པོའི་མེལ་ཚེ་གྱིས། ། དུག་ལྔས་རྒྱུད་སྲེག་གཉེན་པོའི་མེལ་ཚེ་གྱིས། །འདོད་པས་མི་ངོམས་གཉེན་པོའི་མེལ་ཚེ་གྱིས། ། དྲག་པོའི་ལས་ལ་གཉེན་པོའི་མེལ་ཚེ་གྱིས། །དོན་མེད་ལས་ལ་གཉེན་པོའི་མེལ་ཚེ་གྱིས། ། སྒོ་གསུམ་ཅི་སྤྱོད་གཉེན་པོའི་མེལ་ཚེ་གྱིས། །ཉོན་མོངས་དགྲ་རྐུན་གླགས་སྐབས་རྙེད་མི་འགྱུར། ། གསུངས་དུས། དཔེར་ན་འཇིག་རྟེན་ན་མི་ཆེན་པོ་དང༌། འབྱོར་བ་ལོངས་སྤྱོད་ལྡན་པ་ཅན་ཞིག་དེ་ལ་སྐུ་སྲུང་མེད་ན། དགྲ་ཡིས་དུས་རྟག་ཏུ་གནོད་ཀྱི་རེད། དཔེ་དེ་བཞིན་དུ་ཆོས་རྣམ་པར་དག་པ་སྒྲུབ་པར་བྱེད་པ་དེ་ལ་གཉེན་པོའི་སྲུང་སྐྱོབ་དྲུག་མེད་ན། ཆོས་ལ་བར་ཆད་འབྱུང་བ་ཡིན་པའི་ཕྱིར་ན། ཉིན་དང་མཚན་གཉིས་པོ་དེ་རེ་རེ་སོང་བཞིན་དུ་རང་གི་ཚེ་དེ་ཟད་འགྲོ་བ་ཡིན་པས་ན། དེ་མི་རྟག་པས་རྒྱུད་བསྐུལ་ཏེ་ཡང་ནས་ཡང་དུ་དམ་པའི་ཆོས་ལ་བརྩོན་པའི་གཉེན་པོའི་མེལ་ཚེ་གྱིས། ཉོན་མོངས་པ་དུག་ལྔ་རང་རྒྱུད་སྤྱོད་ན་རང་རྒྱུད་ཀྱི་ཐར་པའི་ས་བོན་ཐམས་ཅད་སྲེག་འགྲོ་བ་ཡིན་པས། དུག་ལྔ་འདི་རང་རྒྱུད་ཀྱིས་སྦྱོང་ཐུབ་པའི་ཐབས་ཀྱིས་གཉེན་པོ་ལ་དུས་རྟག་ཏུ་མེལ་ཚེ་གྱིས། དེ་ནས་ཟས་གོས་ནོར་ལོངས་སྤྱོད་ལ་སོགས་པ་ཇི་ཙམ་ཡོད་ཀྱང་སེམས་ངོམས་རྒྱུ་མེད་པ་བྱས་ན། དེས་མི་ཚེ་སྟོང་ཟད་དུ་འགྲོ་བ་ཡིན་པས་ཆོག་ཤེས་ཀྱི་བདུད་རྩིའི་གཉེན་པོའི་མེལ་ཚེ་གྱིས། སྲུང་ཟློག་གསད་གསུམ་ལ་སོགས་པ་ལྷ་སྔགས་དྲག་པོས་དགྲ་བོ་ལ་མཐུ་བརྒྱབ་པ་ལ་སོགས་པ་བྱས་ན། རང་ལ་ལྟ་དགོངས་ཀྱི་རྟོགས་པ་མེད། བསད་པ་གསོ་མ་ནུས་ན་ཉེས་པ་ཆེན་པོ་འབྱུང་བ་ཡིན་པའི་ཕྱིར་ན་བྱམས་སྙིང་རྗེའི་སྒོ་ནས་གཉེན་པོས་དེ་ལ་མེལ་ཚེ་གྱིས། དེ་ནས་ད་སྔ་ཡན་ཆད་དུ་འཇིག་རྟེན་ཚེ་འདིའི་བྱ་བ་བསྒྲུབས་བསྒྲུབས་བསྡད་པ་འདི་ལ་གྲུབ་འབྲས་ཏིལ་འབྲུ་ཙམ་ཞིག་མེད་པ། དཔེར་ན་འཁོར་བ་ཐོག་མ་ནས་ད་ལྟ་ཡན་ཆད་དུ་འཁྱམས་ཏེ། འདོད་དོན་མ་གྲུབ་པའི་ངུ་བསྡད་པའི་མཆི་མ་ཡིན་ན། ཕྱོགས་བཞིའི་རྒྱ་མཚོའི་ལས་ཀྱང་མང་བ་དང༌། གྲོག་འབུ་རུ་སྐྱེས་པའི་རྐང་ལག་ལ་བསམ་ན་རི་རབ་ལས་ཀྱང་མཐོ་བའི་ལུས་བླངས་ཡོད་རེད། དེ་དོན་དག་སྙིང་པོ་གཏན་ནས་མེད་པ་ཡིན་པ་ཤེས་ཏེ་འཁོར་བའི་ལས་ལ་སྐྱོ་བའི་གཉེན་པོའི་མེལ་ཚེ་གྱིས། སྒོ་ལུས་ངག་ཡིད་གསུམ་ཅི་སྤྱོད་ནའང་དམ་པའི་ཆོས་བཞིན་དུ་འགྲོའི་ཨེ་འདུག །ཆོས་འགལ་གྱི་བྱ་བ་སྤོང་ཅི་ཐུབ་ཀྱི་གཉེན་པོའི་མེལ་ཚེ་གྱིས། ཉོན་མོངས་པ་འདི་དཔེར་ན་ནོར་ཕྱུག་པོ་ཡོད་པ་ལ་དགྲ་དང་རྐུ་མ་ལྟ་བུ་ཡིན་པས་ཉོན་མོངས་ནམ་རྒྱག་འོང་མི་ཤེས་པས། ཉོན་མོངས་ཀྱིས་གླགས་མི་འཚོལ་བའི་གཉེན་པོའི་མེལ་ཚེ་དུས་རྟག་ཏུ་གྱིས་པ་གལ་ཆེ་བ་ཡིན། (122)  ཉམས་ལེན་མི་འགྲུབ་འཆོར་ས་རྣམ་དྲུག་ནི། །མཁོས་ཆུང་གང་ཟག་མི་ཚེ་དོན་མེད་འཆོར། ། གྲགས་འདོད་ཅན་དེ་མི་ཚེ་ལོ་འདོད་འཆོར། །ཟས་སྲེད་ཅན་དེ་ཟས་ཕྱིར་མུག་ལྟོར་འཆོར། ། མི་རྒོད་ནོར་ཅན་ཁེ་སྤོགས་ཚོང་ལ་འཆོར། །དད་མེད་ཐོས་བསམ་ཆོས་དྲེད་རྒྱུས་ཅན་འཆོར། ། ཐོས་ཆུང་བླུན་སྒོམ་ལོག་པའི་ལམ་དུ་འཆོར། །འཆོར་བ་དྲུག་པོར་མ་སོང་ཤིན་ཏུ་གཅེས། ། ཞེས་པ་སྟེ། ཉམས་ལེན་ཚུལ་བཞིན་དུ་བྱེད་པར་བསམ་ནའང་ཉམས་ལེན་གནད་དུ་མི་འགྲོ་བ་འཆོར་ས་རྣམ་པ་དྲུག་ཡོད། གང་རེད་ཟེར་ན། མཁོས་ཀ་ཆུང་བའི་གང་ཟག་དེ་ཆོས་དང་འཇིག་རྟེན་གྱི་བྱ་བ་གཅིག་ཀྱང་མི་འགྲུབ་པ་རང་བཞིན་ལྟོ་གོས་ཀྱི་ཆེད་དུ་དོན་མེད་པ་མི་ཚེ་འཆོར་འགྲོ་བ་ཡིན་པས་དེ་ལྟ་བུ་མ་བྱེད། འཇིག་རྟེན་ན་སྲིད་ཇུས་མཁས་པའི་གྲགས་པ་ཅན་ཡོད་ན་སྲིད་ཇུས་དེས་བྱ་བ་མི་ལོ་བསྡད་དུས་དམ་པའི་ཆོས་བརྒྱུད་ནས་འཆོར་འགྲོ་བ་ཡིན་པས་དེ་ལྟ་བུ་མ་རེད། ཟས་དང་ཆང་ཤ་ལ་སོགས་པ་ཧ་ཅང་སྲེད་ཆེ་ན་དུས་རྟག་ཏུ་རང་ཟས་དེའི་ཤུལ་དུ་བསྐྱུར་འགྲོ་རེད། མཐའ་ཁ་མུ་གེས་འཆི་རྒྱུ་ཡིན་པས་མུག་ལྟོར་འཆོར་འགྲོ་བ་ཡིན། རྣམ་གཡེང་དང་འདུ་འཛི་སེམས་དྲན་ཤེས་བག་ཡོད་མ་ཡིན་པ་དུས་རྟག་ཏུ་ཁེ་སྤོགས་བྱས་ན། གཞན་ཕ་རོལ་པོ་ལ་བསླུ་བྲིད་ཀྱི་སྒོ་ནས་ཚོང་ལ་སོགས་པ་ཁེ་དང་རྒྱལ་ཁ་ཐམས་ཅད་དབང་དུ་སོང་དུས་དེ་ཨེ་ཐོབ་བལྟ་རྒྱུའི་ཚོང་ལ་འཆོར་འགྲོ་རྒྱུ་མ་གཏོགས་གཏན་ནས་མེད། དམ་པའི་ཆོས་ལ་དང་འདོད་ཡིད་ཆེས་ཀྱི་དད་པ་མེད་ན་ཐོས་བསམ་སྒོམ་གསུམ་གྱི་ནོར་ཐམས་ཅད་ཤོར་འགྲོ་དུས། དམ་པའི་ཆོས་ལ་མི་སྐྱེ་བ་ཆོས་དྲེད་དུ་འགྱུར་འགྲོ་བ་ཡིན་པས་དེ་དག་སྤོངས། ཐོས་པ་ཆུང་ན་བླུན་སྒོམ་རྡོ་འཕེན་ཟེར་དུས། ཡུན་རིང་པོ་སྒོམ་བསྡད་ནའང་ཉོན་མོངས་ཀྱི་གཉེན་པོ་མི་འགྲོ་ཉམས་རྟོགས་རྒྱུད་ལ་མི་སྐྱེ་བ་ཡིན་པས་ལོག་པའི་ལམ་དུ་འགྲོ་བར་འགྱུར་བ་ཡིན་པས། འཆོར་བ་དྲུག་པོ་དེ་ངོ་ཤེས་ནས་དེའི་དབང་དུ་མ་སོང་བ་ཤིན་ཏུ་གཅེས། (123) སྐྱོན་རྣམས་བྱུང་ན་བསལ་ཐབས་ཆོས་དྲུག་ནི། །མོས་གུས་ཤོར་ན་ཡོན་ཏན་དཀའ་བས་སོམས། ། གཡེང་བས་ཁྱེར་ན་རྣམ་རྟོག་གྲོགས་སུ་སློང༌། །བསྒོམས་ཀྱང་སྐྱེད་མེད་སྣ་ཚོགས་ཐབས་ཀྱིས་ཆུན། ། འབྱུང་འཁྲུགས་ན་ཚ་རྒྱུ་རྐྱེན་འབྲས་བུར་རྟོགས། །འདུ་བ་ཡལ་ན་ཚོགས་དང་གཏོར་མ་རེམ། ། སེམས་བསྐྱེད་ཤོར་ན་གཉེན་པོས་བསྐྱར་ལ་བླང༌། །དེ་ཡིས་གེགས་རྣམས་གང་བྱུང་སེལ་བ་ཡིན། ། དེ་ནས་རང་གི་ཆོས་དང་འགལ་བའི་སྐྱོན་བྱུང་ན། དེ་སྐྱོན་བསལ་བའི་ཐབས་གཉེན་པོ་རྣམ་པ་དྲུག་ཡོད། གང་རེད་ཟེར་ན། བླ་མ་ལ་མོས་གུས་འགྲིབ་འགྲོ་ཡི་ཡོད་ན། བླ་མའི་སྤངས་རྟོགས་ཀྱི་ཡོན་ཏན་དང༌། བླ་མའི་ཐུགས་རྗེས་བཟུང་སྟེ་འཁོར་བ་ལས་བསྒྲལ་བའི་བཀའ་དྲིན་བསམ་ན་མོས་གུས་རང་ཤུགས་ཀྱིས་སྐྱེ་འོང་བ་ཡིན། དེ་ནས་རྣམ་གཡེང་དང་འདུ་འཛིས་ཁྱེར་འགྲོ་ཡི་འདུག་ན་དེ་རྣམ་གཡེང་འདུ་འཛི་འདི་རྣམ་རྟོག་གིས་སྐྱག་ལང་ཤོར་སོང་བ་རེད་དུས། རྣམ་རྟོག་འདི་དྲན་པ་ཤེས་བཞིན་གྱི་སྒོ་ནས་ཚུར་སྐྱག་ལང་མི་གཏོང་བ་གླང་པོ་ཆེ་ཐག་པས་བསྡམས་པ་ལྟ་བུ་གྲོགས་སུ་འཁྱེར་བ་ཡིན། བསྒོམས་ཀྱང་ཆོས་ལ་ཡར་སྐྱེད་མེད་ན། གེགས་སེལ་བོགས་འདོན་གྱི་ཐབས་ཟབ་མོ་སྣ་ཚོགས་པའི་སྒོ་ནས་གཅུན་ན་རང་ཤུགས་ཀྱིས་སྐྱེ་བ་ཡིན། ལུས་ལ་འབྱུང་བ་འཁྲུག་འོང་ན་ན་ཚ་དེ་དག་ཐམས་ཅད་སྐྱེ་བ་སྔ་མ་ལས་ངན་བསགས་པའི་རྒྱུའི་འབྲས་བུ་ཡིན་བསམ་སྟེ་བྱམས་པ་སྙིང་རྗེ་སྒོམ་པ་དང༌། སྡུག་བསྔལ་དང་ལེན་གྱི་བཟོད་པ་བྱེད་དེ་འབྲས་བུ་རུ་རྟོགས་པ་གྱིས། འཁོར་དང་སློབ་མ་འདུ་བ་ལ་སོགས་པ་ཡལ་སོང་ན་མཁའ་འགྲོ་ཆོས་སྐྱོང་རྣམས་ལ་ཚོགས་དང་གཏོར་མ་གཏང་ན་ཕྲིན་ལས་རང་ཤུགས་ཀྱིས་རྒྱས་འོང༌། གཞན་ཕན་གྱི་བསམ་པ་བཟང་པོ་སེམས་བསྐྱེད་འདི་སེམས་ལས་ཤོར་ན་རང་དོན་ཡིད་བྱེད་ཀྱི་བློ་ངན་འདིས་ཚེ་རབས་ཐོག་མེད་ནས་ད་ལྟ་ཡན་ཆོད་དུ་ཕུང་རེད་ཉེས་པ་ལ་བསམ། བྱང་ཆུབ་སེམས་བསྐྱེད་པ་ཡང་ནས་ཡང་དུ་བསྐྱེད་པར་བྱས་ན། དེས་ཆོས་ཀྱི་གེགས་རྣམས་བུད་དེ་རང་ཤུགས་ཀྱིས་བསལ་བར་འགྱུར་བ་ཡིན། (124)  རྒྱུད་ལ་སྦྱོར་བ་ཕྱི་ནང་གནད་དྲུག་ནི། །ནང་དུ་བདག་འཛིན་འཁྲི་བ་གཅོད་པ་གནད། ། ཕྱི་རུ་ཡུལ་སྣང་ཆོས་སྐུར་འཁྱེར་བ་གནད། །བར་དུ་འཛིན་རྟོག་གྲོགས་སུ་བླང་བ་གནད། ། ཡར་ལ་ལྟ་དགོངས་ཟད་པར་བྱེད་པ་གནད། །མར་ལ་ཆོས་སྤྱོད་གཞུང་བཞིན་བསྲང་བ་གནད། ། བར་དུ་ཡེང་མེད་ཤེས་བཞིན་བསྲུང་བ་གནད། །དེ་དག་འཛོམ་ན་ཐར་ལམ་མྱུར་དུ་བགྲོད། ། གསུངས་དུས། རང་གི་རྒྱུད་ལ་དམ་པའི་ཆོས་འདི་ཆོས་དང་རང་རྒྱུད་གཅིག་ཏུ་འདྲེས་པར་འགྱུར་པ་དེ་ལ་ཕྱི་དང་ནང་གི་རྟེན་འབྲེལ་གྱི་གནད་དྲུག་ཡོད་དགོས་པ་ཡིན། གང་རེད་ཟེར་ན། ནང་ནས་བདག་འཛིན་གྱི་འཁྲི་བ་འདི་རྩད་ནས་གཅད་ན། གཞན་ཕན་བྱང་ཆུབ་ཀྱི་སེམས་རང་ཤུགས་ཀྱིས་རྒྱུད་ལ་སྐྱེ་འོང་བ་ཡིན་པས་དེ་གཅོད་པ་གཅེས། ཕྱི་རུ་ཚོགས་དྲུག་གི་ཡུལ་འདི་ཐམས་ཅད་བཟང་པོ་ལ་ཆགས་པ། ངན་པ་ལ་སྡང་སེམས་མེད་པ་ཐམས་ཅད་ཆོས་ཉིད་ཀྱི་རོལ་བ་ཆགས་སྡང་དང་བྲལ་བའི་ཆོས་སྐུ་རང་གྲོལ་དུ་ལམ་དུ་འཁྱེར་བ་བྱས་ན། ཡུལ་དྲུག་གིས་བསླུ་འགྲོ་བ་མ་ཡིན། བར་དུ་ཡིན་ན་བཟང་ངན་གྱི་འཛིན་རྟོག་ཐམས་ཅད་འདིའང་རང་ཤར་རང་གྲོལ་གྱི་སྒོ་ནས། རྣམ་རྟོག་དང་པོ་ངོ་ཤེས་པས་གྲོལ་བ། བར་དུ་སྦྲུལ་གྱི་མདུད་པ། ཐ་མ་ཁང་སྟོང་དུ་རྐུན་མ་ཞུགས་པ་ལྟ་བུ་གྲོལ་བའི་སྒོ་ནས་ཉམས་སུ་བླང༌། ཡར་ལ་ལྟ་བ་དང་དགོངས་པ་ག་ཚོད་ཡོད་ནའང་ཉམས་རྟོགས་པ་ཡར་འཕེལ་བ་འདི་ཆོས་ཉིད་ཕན་གནོད་མེད་པའི་ལམ་དུ་མར་ཟད་ཐུབ་ན་ལམ་མཐར་ཕྱིན་པ་རེད་དུས་དེ་དག་གཅེས་པ་ཡིན། མར་ལ་སྤྱོད་པ་མས་འཛེགས་ཀྱི་སྒོ་ནས་བྱེད་དེ་དམ་པའི་ཆོས་གཞུང་བཞིན་དུ་སྤྱོད་དེ། ཚོགས་བསགས་དང་སྒྲིབ་སྦྱོང༌། མཚན་བཅས་མཚན་མེད་ཀྱི་དགེ་བ་ཐམས་ཅད་ཆོག་ཤེས་མེད་པ་དང་དུ་བླང་བ་ཡིན། བར་དུ་ཡེང་པ་མེད་པ་དྲན་པ་ཤེས་བཞིན་གཉིས་ཀྱིས་སེམས་འདི་བསྲུང་བསྡད་ན། དེ་ལས་གནད་ཆེ་བ་གཅིག་ཀྱང་མེད་པ་ཡིན་པས་དེ་ལྟ་བུ་དྲུག་པོ་འདི་རྒྱུད་ལ་སྦྱོར་ན། ཐར་པའི་གོ་འཕང་མྱུར་དུ་བགྲོད་དེ་ཐོབ་པར་འགྱུར་པ་ཡིན། (125)  སངས་རྒྱས་འདོད་ལ་གཅེས་པ་རྣམ་དྲུག་ནི། །སྒྱུ་མར་རྟོགས་ཀྱང་རྒྱུ་འབྲས་འཛེམ་པ་གཅེས། ། ངེས་ཤེས་ཐོབ་ཀྱང་ཁྱད་གསོད་མེད་པ་གཅེས། །གྲོགས་སུ་འཆར་ཡང་དབེན་པར་གནས་པ་གཅེས། ། སྒོམ་མེད་གོ་ཡང་རྣམ་རྟོག་འདུལ་བ་གཅེས། །མཉམ་རྗེས་མེད་ཀྱང་ཐ་མལ་མ་ཤོར་གཅེས། ། གནས་ལུགས་རྟོགས་ཀྱང་ལུང་རིགས་ཞུན་ཐར་གཅེས། །མཐོན་པོར་ཕྱིན་ཡང་འདི་དྲུག་མ་བྲལ་གཅེས། ། གསུངས་དུས། སངས་རྒྱས་ཀྱི་གོ་འཕང་འདོད་པ་དེ་ལ་ཤིན་ཏུ་གཅེས་པའི་གདམས་ངག་རྣམ་པ་དྲུག་ཡོད། གང་རེད་ཟེར་ན། སྣང་སྲིད་འཁོར་འདས་ཀྱི་ཆོས་ཐམས་ཅད་སྒྱུ་མ་ལྟ་བུ་རུ་རྟོགས་སོང་ནའང༌། ལས་རྒྱུ་འབྲས་འདི་ཉིད་བག་ཕྱེ་བཞིན་དུ་འཛེམ་སྟེ་བག་ཡོད་ཁོ་ན་གལ་མདོ་བ་ཡིན། རང་གི་ལྟ་བ་སྒོམ་པ་ལ་འདི་རེད། མཁས་བཙུན་བརྒྱ་དང་གྲུབ་ཐོབ་སྟོང༌། ། སློབ་དཔོན་ཁྲི་དང་མན་ངག་འབུམ། །བསྡུར་ཀྱང་ཐེ་ཚོམ་བྱ་མི་དགོས། ། ལྟ་བུ་ངེས་ཤེས་ཐོབ་ཡིན་ནའང་གཞན་ལ་ཁྱད་གསོད་དང༌། རང་གིས་ངེས་ཤེས་སྐྱེས་པ་འདི་ནི་མཆོག་འཛིན་མེད་པ་གཅེས། སྣང་བ་ཐམས་ཅད་གྲོགས་སུ་འཆར་བ་ཡིན་ནའང་རི་ཁྲོད་དབེན་པ་ལ་དུས་རྟག་ཏུ་བསྡད་ན་སྒྲུབ་བརྒྱུད་གོང་མ་རྣམས་ཀྱི་རྣམ་ཐར་ཡིན། མཉམ་གཞག་རྗེས་ཐོབ་ཀྱི་སྒོམ་པ་མེད་པ་ཚུལ་བཞིན་དུ་གོ། འཁྲུལ་པའི་རྣམ་རྟོག་འདི་གྲོལ་ཐུབ་མི་ཐུབ་ཡང་ནས་ཡང་དུ་བལྟས་ཏེ་རྣམ་རྟོག་འདུལ་བ་གཅེས། མཉམ་གཞག་དང་རྗེས་ཐོབ་ཐ་དད་མེད་པ་ཡིན་ནའང་ཐ་མལ་གྱི་སྤྱོད་པ་ལ་མ་ཤོར་བ་གཅེས། གནས་ལུགས་ཚུལ་བཞིན་དུ་རྟོགས་པ་དེ་སངས་རྒྱས་ཀྱི་བཀའ་དང་ལུང་དང་མཐུན་པ་དང༌། མཁས་པའི་རིགས་པ་དང་མཐུན། རང་བླ་མའི་མན་ངག་དང་མཐུན་པའི་ཞུན་ཐར་གཅོད་དགོས་རྒྱུ་རེད་མ་གཏོགས་རྟོགས་རློམ་དང༌། མྱུར་ལམ་ཙམ་གྱིས་ཕན་པ་མེད་པ་ཡིན། ཉམས་རྟོགས་མཐོན་པོའི་ས་ཕྱིན་ན་ཡང་ད་ལྟ་གཅེས་པ་རྣམ་པ་དྲུག་འདི་དུས་རྒྱུན་དུ་མ་བྲལ་བར་བྱས་ན་མཐར་འཛིན་གྱི་འཆིང་བ་དྲུག་གྲོལ་བ་ཡིན། (126) མཐར་འཛིན་འཆིང་བར་བསྟན་པའི་ཆོས་དྲུག་ནི། །ཆགས་ན་ཡི་དམ་ཡིན་ཡང་འཆིང་བའི་རྒྱུ། ། བཟུང་ན་མཐོན་པོའི་གྲུབ་མཐའང་འཆིང་བའི་རྒྱུ། །འཛིན་ན་སྙིང་རྗེ་ཡིན་ཡང་འཆིང་བའི་རྒྱུ། ། རློམ་ན་དགོངས་པ་ཟབ་ཀྱང་འཆིང་བའི་རྒྱུ། །ཞེན་ན་ཉམས་རྟོགས་ཡིན་ཡང་འཆིང་བའི་རྒྱུ། ། མྱོང་འཛིན་གཉིས་མེད་ཡིན་ཡང་འཆིང་བའི་རྒྱུ། །ཐ་མལ་ངར་འཛིན་ནོར་རྫས་སྨོས་ཅི་དགོས། ། དེས་ན་གང་ལའང་ཞེན་ཆགས་མེད་པ་གཅེས། །ཞེས་པ། ཆོས་ཉིད་ཀྱི་ལྟ་བ་མཐར་ཕྱིན་པའི་ཚེ་ན་འཆིང་བ་རྣམ་པ་དྲུག་ཡོད་དུས། དེ་མ་ཤེས་ན་ཕན་རྒྱུ་མ་རེད་དུས། རང་གི་ཡི་དམ་ལྷག་པའི་ལྷ་དེ་ལ་རྩེ་གཅིག་ཏུ་ཆགས་ཏེ་ལྷ་གཞན་སྤོང་བ་ལ་སོགས་བྱས་ན་འཆིང་བའི་རྒྱུར་འགྱུར་བ་དང༌། མཐོན་པོའི་གྲུབ་མཐའ་རྫོགས་པ་ཆེན་པོ་དང་ཕྱག་རྒྱ་ཆེན་པོ་ལྟ་བུ་ཡིན་ནའང༌། དེ་རང་གི་གྲུབ་མཐའ་དེ་བཟང་པོ། གཞན་གྱི་གྲུབ་མཐའ་ཐམས་ཅད་ངན་པ་ལ་བསམ་ན་འཆིང་བའི་རྒྱུ་ཡིན། ཁམས་གསུམ་སེམས་ཅན་ལ་དམིགས་པ་མེད་པའི་སྙིང་རྗེ་ཆེན་པོ་སྐྱེ་ན། ངའི་སྙིང་རྗེ་འདྲ་བ་གཅིག་ཀྱང་ཡོད་ས་མ་རེད་བསམ་འཛིན་པ་ཆེན་པོ་ཞུགས་ཏེ་ངོམ་སོ་རྒྱག་དང༌། རློམ་སེམས་བྱས་ན་འཆིང་བའི་རྒྱུ་ཡིན། གྲུབ་རྟགས་དང་མངོན་ཤེས་ཉམས་དང་རྟོགས་པ་འབྱུང་འོང་ན་དེ་ལ་གཅིག་ཏུ་རློམ་སེམས་ཆེན་པོ་ཞིག་ཡོད་ན་དགོངས་པ་ཟབ་མོ་ལ་སླེབས་སོང་ནའང་འཆིང་བའི་རྒྱུ་ཡིན། ཉམས་དང་རྟོགས་པ་མངོན་ཤེས་དེ་ཚོ་དང༌། འདྲ་མི་འདྲ་ཤར་ནའང་དེ་ལ་རྩེ་གཅིག་ཏུ་ཞེན་སོང་ན། ཞེན་པ་ཡོད་ན་བདུད་ཞུགས་འོང་རྒྱུ་རེད་དུས་དེ་འཆིང་བའི་རྒྱུ་ཡིན། རང་ལ་ཉམས་མྱོང་གི་ལྟ་བའི་གདིང་ཡོད་ནའང་དེ་ལ་གཉིས་མེད་ཀྱི་རྟོགས་པ་མ་ཤེས་ན་ཁམས་གསུམ་འཆིང་བའི་རྒྱུ་ཡིན། ཐ་མལ་དུ་ངར་འཛིན་གྱི་ཞེན་པ་ཡོད་ན་འཆིང་བ་གཅིག་ཅི་དགོས། དམ་པའི་ཆོས་ཀྱི་ལྟ་སྒོམ་སྤྱོད་གསུམ་ལ་ཞེན་པ་ཡོད་ན་འཆིང་བ་ལྟ་སྨོས་ཅི་དགོས་ཏེ། དེས་ན་གང་ལའང་ཞེན་ཆགས་མེད་པ་གཅེས་པ་ཡིན། (127)   འཆིང་བའི་སྒྲོག་དྲུག་བཅད་པའི་མན་ངག་ནི། །ནོར་རྫས་མངོན་ཞེན་སྤེལ་སྲུང་སྒྲོག་གིས་འཆིང༌། ། རིགས་རྒྱུད་མངོན་ཞེན་ཁེ་གྲགས་སྒྲོག་གིས་འཆིང༌། །རྣམ་གཡེང་ཆགས་ཞེན་འདུ་འཛིའི་སྒྲོག་གིས་འཆིང༌། ། ཐ་སྙད་ཚིག་ཞེན་ང་རྒྱལ་སྒྲོག་གིས་འཆིང༌། །ཉམས་རྟོགས་མངོན་ཞེན་རློམ་སེམས་སྒྲོག་གིས་འཆིང༌། ། ཆོས་སྤྱོད་མངོན་ཞེན་གཉེན་པོའི་སྒྲོག་གིས་འཆིང༌། །སྒྲོག་དང་བྲལ་བའི་ཆོས་པ་དཀའ་བར་སྣང༌། ། གསུངས་དུས། ཡང་འཆིང་བའི་སྒྲོག་དྲུག་ཡོད། དེ་སྒྲོག་དྲུག་པོ་འདི་བཅད་མ་ཐུབ་ན། དཔེར་ན་རྟ་སྒྲོག་གིས་བཅིངས་བཞག་ན་འགྲོ་ཐུབ་རྒྱུ་མ་རེད་དུས་ཐར་ལམ་ལ་བགྲོད་མི་ནུས་པས་གང་རེད་ཟེར་ན། ནོར་རྫས་ལ་མངོན་པར་ཞེན་ན་མེད་པ་སྤེལ་ཞིང་ཡོད་པ་སྲུང་འདོད་ཀྱི་སྒྲོག་གིས་བཅིངས་ལ། རང་གི་རིགས་འདི་རྒྱལ་རིགས་དང༌། རྗེ་རིགས། བཟང་པོའི་རིགས་བསམ་ཡང་ནས་ཡང་དུ་ཞེན་ན། རིགས་དང་མཐུན་པའི་ལས་འབྱོར་པ་རྒྱས་པ། སྙན་པ་གྲགས་པ་ཆེ་བ། འཁོར་མང་པོ་མང་པོ་འདུ་བ་ལ་སོགས་པའི་ཁེ་གྲགས་འོང་དུས་དེ་ཉིད་སྤང་བར་བྱ་བ་ཤིན་ཏུ་གཅེས་པ་ཡིན། དེ་ནས་སེམས་རྣམ་གཡེང་ལ་ཆགས་བསྡད་ན་འདུ་འཛིའི་སྒྲོག་གིས་འཆིང་འགྲོ་དུས་དེ་ནས་ཡེང་མེད་ཀྱི་ཏིང་ངེ་འཛིན་སྒོམ་མི་ནུས་པས་བཅིང་པ་ཡིན། ཐ་སྙད་ཀྱི་ཡི་གེ་དཔེ་ཆ་ཁོ་ན་ལ་ཆགས་བསྡད་ན་ཡང༌། མཁས་པ་སུ་ཆེ་ང་རྒྱལ་ཆེ་བསྡད་མཁན་འདྲ་ང་རྒྱལ་སྒྲོག་གིས་འཆིང་འགྲོ་བ་ཡིན། ཉམས་དང་རྟོགས་པ་ལ་ཞེན་བསྡད་ན་དེ་རློམ་སེམས་ཀྱི་སྒྲོག་གིས་འཆིང་དུས་བདུད་ཀྱི་ལས་སུ་འགྱུར་བ་ཡིན། རང་གི་ཆོས་སྤྱོད་དགེ་བའི་ལས་ལ་ཉིན་མཚན་མེད་པ་བརྩོན་པར་བྱས་ན། ངའི་ཐུགས་དམ་འདྲ་སུ་ལ་མེད་བསམ་ནས་མངོན་པར་ཞེན་ན་གཉེན་པོའི་སྒྲོག་གིས་བཅིངས་པ་ཡིན་དུས། སྒྲོག་དང་བྲལ་ན་ཆོས་པ་ཡང་དག་པ་རེད་དེ་དེང་སང་དེ་འདྲའི་ཆོས་པ་དཀའ་བ་སྣང༌། (128)  ཆོས་བྱེད་རྣམས་ཀྱི་འོང་བའི་ཆོས་དྲུག་ནི། །ཆངས་སྡང་སྐྱེ་བའི་ཡུལ་ནས་ཕྱིར་བྲོས་དང༌། ། ཆོས་སྤྱོད་དགེ་སྦྱོར་ངང་གིས་འཕེལ་བར་འོང༌། །ཀོ་ལོང་སྡོམ་པའི་ཟུར་མགོ་མ་རྣོ་དང༌། ། འགྲོགས་པ་རྒྱུན་རིང་འཐབ་རྩོད་ཉུང་བར་འོང༌། །བླ་མ་དམ་པའི་གསུང་བཞིན་གུས་བསྒྲུབ་དང༌། ། ཐུགས་ལ་འདོགས་ཤིང་བྱིན་རླབས་དངོས་གྲུབ་འོང༌། །རང་གི་སྣ་ཐག་གཞན་ལ་མ་གཏད་དང༌། ། ཤིན་ཏུ་སྐྱིད་ཅིང་སྒྲུབ་པ་མཐར་ཕྱིན་འོང༌། །སྤྱོད་ཅིང་༼རྩིང་༽བོར་ལ་ཞི་དུལ་ལྡན་གྱིས་དང༌། ། ཀུན་དང་མཐུན་ཞིང་ཡིད་དུ་འཐད་པར་འོང༌། །ཕྱོགས་འཛིན་བོར་ལ་བཟང་པོའི་སེམས་གཟུང་དང༌། ། ཚད་མར་འཛིན་ཅིང་ཀུན་གྱིས་བསྟོད་པར་འོང༌། ། ཞེས་པ་སྟེ། ཆོས་བྱེད་རྣམས་ཀྱི་ཆོས་ཀྱི་ཡོན་ཏན་རྒྱུད་ལ་སྐྱེ་ན་ཆེད་དུ་བརྩོན་མི་དགོས་པ་ཡོན་ཏན་དྲུག་འོང་བ་ཡིན། གང་རེད་ཟེར་ན། ཆགས་སྡང་སྐྱེ་བའི་ཡུལ་ཐམས་ཅད་རྩེ་གཅིག་ཏུ་སྤོང་སྟེ་ཕ་ཡུལ་སྤོང་བ་ལ་སོགས་པ་བྱས་ན། རང་གི་དམ་པའི་ཆོས་སྤྱོད་པ་དང་དགེ་སྦྱོར་རང་ཤུགས་ཀྱིས་འཕེལ་འོང་བ་ཡིན། དེ་ནས་དུས་རྟག་ཏུ་ཀོ་ལོང་དང་རུ་ང་ཕྲག་དོག་རྣམས་དེའི་དབང་གིས་ཟུར་མགོ་རྣོན་པོ་མ་བྱེད། གང་ཟག་སུ་དང་འགྲོགས་ནའང་མཐུན་པོ་དང་རྒྱུན་རིང་པོ་དང་ཕན་ཚུན་འཐབ་རྩོད་མེད་པ་རྟག་ཏུ་འོང་བ་ཡིན། བླ་མ་དམ་པས་ཅི་གསུང་གི་བཀའ་བཞིན་དུ་གུས་པས་བསྒྲུབ་དང་བླ་མའི་ཐུགས་མཉེས་ཏེ་ཐུགས་ལ་འདོགས། རང་ལ་མཆོག་དང་ཐུན་མོང་གི་དངོས་གྲུབ་ཐམས་ཅད་ཀྱི་བྱིན་རླབས་འབད་པ་མེད་པ་འོང༌། རང་གི་དབང་ཆ་དེ་སྣ་ཐག་གཞན་ལ་མ་གཏད་རང་མགོ་རང་གིས་འཐོན་པ་ཅན་ཞིག་བྱས་ན། གང་བྱེད་ནའང་ཤིན་ཏུ་སྐྱིད་ཅིང་སྒྲུབ་པ་མཐར་ཕྱིན་པ་འོང༌། དམ་པའི་ཆོས་སྤྱོད་ཅིང་ཞི་དུལ་དང་ལྡན་པ་གྱིས་དང་ཉམ་ཆུང་གི་ངང་ནས་ཀུན་དང་མཐུན་ཞིང་ཤིན་ཏུ་ཡིད་ལ་འཐད་པ་ཡིན། རང་ཕྱོགས་དང་གཞན་ཕྱོགས་ཀྱི་ཕྱོགས་འཛིན་མང་པོ་བོར། བསམ་པ་བཟང་པོའི་སེམས་བསྐྱེད་གཟུང་ཞིང་གང་ཟག་དེ་ལ་ཐམས་ཅད་ཀྱིས་ཚད་མར་འཛིན་ཅིང་ཀུན་གྱིས་བསྟོད་པ་འོང༌། (129)  ངན་པའི་རེ་བ་རྣམ་དྲུག་སྤོང་བ་ནི། །བྱས་པ་མེད་པར་ཕན་འདོགས་འོང་དུ་རེ། ། དཀའ་བ་མ་སྤྱད་སྐྱིད་པོ་འོང་དུ་རེ། །སྒྲུབ་པ་མེད་པར་དངོས་གྲུབ་ཐོབ་ཏུ་རེ། ། མི་ཆོས་མ་བོར་ལྷ་ཆོས་འོང་རུ་རེ། །ཉམས་སུ་མ་བླངས་བཤད་རིངས་གཞན་ཕན་རེ། ། ཅུང་ཟད་བསྒྲུབས་ལ་བསྙེན་བཀུར་འོང་དུ་རེ། །ཐར་པའི་ལམ་དང་རྒྱ་མཚོའི་ཤར་ནུབ་བཞིན། ། གསུངས་དུས། གང་ཟག་ངན་པ་འདི་སེམས་ལ་རེ་བ་དྲུག་ཡོད་ན་གྲུབ་པའི་དུས་མེད་དེ། གང་རེད་ཟེར་ན། ཕ་ལ་ཕན་པ་ཏིལ་འབྲུ་ཙམ་ཞིག་མ་བྱས། མི་གཞན་གྱིས་ང་ལ་ཟས་སྟེར་འོང་རྒྱུ་རེད། ནོར་སྟེར་འོང་རྒྱུ་རེད་བསམ་རེ་བ་མང་པོ་བྱས་ན་གཏན་ནས་འོང་གི་མ་རེད། དཀའ་སྤྱད་དང་སྙིང་རུས་ཆེན་པོའི་སྒོ་ནས་ཉམས་རྟོགས་ཀྱི་རྒྱལ་ས་མ་ཟིན་ན། ད་ལྟ་སྐྱིད་ཀྱང་ད་ལྟ་སྡུག་བསྔལ་རེད་དུས་སྐྱིད་པའི་ཉི་མ་གཏན་ནས་ཤར་བ་མ་ཡིན། སྒྲུབ་པའི་སྲོག་མཁར་རྩེ་གཅིག་ཏུ་མ་བཙུགས་ན་མཆོག་དང་ཐུན་མོང་གི་དངོས་གྲུབ་ཐོབ་པའི་རེ་བ་གཏན་ནས་བྱེད་རྒྱུ་མེད། འཇིག་རྟེན་མི་ཆོས་ཆོས་བརྒྱད་ཀྱི་བྱ་བ་བློས་མ་བཏང་ན་དམ་པའི་ལྷ་ཆོས་གཞུང་དང་མཐུན་པ་ཞིག་གཏན་ནས་འཐོབ་རྒྱུ་མེད། ཆོས་ཐོབ་པ་དེ་དག་ཐམས་ཅད་རང་གིས་རྩེ་གཅིག་ཏུ་ཉམས་སུ་མ་བླང་ནས་བཟུང་སྟེ། ཁ་བཤད་མཁས་པ་ཙམ་ལས་གཞན་ལ་ཕན་པ་རྒྱ་ཆེན་པོ་འོང་བ་རེ་ནའང་རང་རྒྱུད་མ་འདུལ་དུས་གཞན་རྒྱུད་འདུལ་མི་ནུས། ལོ་དང་ཟླ་བ་ཅུང་ཟད་རེ་བསྒྲུབས་ནས་ང་ཆོས་པ་ཡིན། ཐམས་ཅད་ཀྱིས་བསྙེན་བཀུར་བྱེད་འོང་རྒྱུ་རེད་བསམ་འོང་ན། རང་བཞིན་གྱི་ཡ་ཐར་པའི་ལམ་སླེབ་ས་མི་སླེབ་པས་ན་ཐར་པའི་ལམ་དུའང་དཔེར་ན་ཤར་གྱི་རྒྱ་མཚོ་དང་ནུབ་ཀྱི་རྒྱ་མཚོ་རེད་དུས་ཐག་རིང་བར་འགྱུར་བ་ཡིན་པས་དེ་སྤོངས། (130) རང་བཞིན་ངན་པའི་ཀུན་སྤྱོད་རྣམ་དྲུག་ནི། །བཟའ་བཏུང་བགོ་ན་རང་བཞིན་ཆེ་བར་འདོད། ། ཉོ་ཚོང་བྱེད་ན་རྒྱལ་ཁ་རང་ལ་འདོད། །གོས་གོན་ཚེ་ན་རང་དྲོ་འཇམ་པ་འདོད། ། རང་འཆང་བཟང་ལ་གཞན་གཏོང་ངན་པར་འདོད། །ཞག་གཅིག་གནས་ལའང་རང་སྐྱིད་ས་ཕྱོགས་འདོད། ། ཆོས་དང་བླ་མས་ཉེ་འབྲེལ་གཅེས་པར་འདོད། །དེ་འདྲའི་མི་ལ་ཐར་པའི་མྱུ་གུ་སྐམ། ། ཞེས་པ་སྟེ། མི་གཞི་རང་བཞིན་ངན་པའི་སྐྱོན་དྲུག་ཡོད། གང་རེད་ཟེར་ན། བཟའ་བཏུང་གང་ཞིམ་ཚད་དེ་རང་གིས་བཟའ་དགོས་རེད་བསམ་ན་གཏན་ནས་འཐོབ་རྒྱུ་མེད། ཉོ་ཚོང་བྱེད་དུས་ཁེ་རྐྱང་པ་འཐོབ་དགོས་བསམ་ན་དེའང་རང་འདོད་ཆེ་བ་དཀའ་བ་ཡིན། གོས་གོན་པའི་ཚེ་ན་གོས་བཟང་པོ་འཇམ་པོ་ཐམས་ཅད་དེ་རང་གི་དབང་གིས་དོན་སྤྱད། གཞན་ལ་སྤྲད་མ་ཐུབ་པའི་རེ་བ་བྱས་ན་མེད། རང་གིས་བྱ་བ་ལས་ཀ་གང་བྱས་པ་དེ་བཟང་པོ་ཡིན་བསམ་གཞན་ལ་ཁྱད་གསོད་བྱས་ནས་ངན་པར་འདོད་པ་ཡིན། ཞག་གཅིག་གི་གནས་མལ་ལའང་སྐྱིད་པོ་འོང་འདོད་པ། སྐྱིད་འདོད་ཁོ་ན་རུ་བསམ་ན་ཚེ་འདིའི་བྱ་བ་འདི་འོང་བ་ཡིན། ཆོས་དང་བླ་མ་ཉེ་འབྲེལ་ཐམས་ཅད་ཀྱིས་རང་ལ་གཅེས་པར་འོང་དགོས་བསམ་ན་ཕར་ཕན་པར་མ་བྱས་པས་མི་འོང་བ་ཡིན་པས། དེ་རེ་བ་འདི་སྒྲུབ་བཞིན་པའི་ངང་ལ་མི་ལ་ཐར་པའི་མྱུ་གུ་སྐམ་འགྲོ་བ་ཡིན། (131)  མ་ནོར་ལམ་དུ་འཇུག་པའི་ཆོས་དྲུག་ནི། །དགོན་པའི་ས་བཟུང་ང་དང་བདག་མ་འཛིན། ། འཚོ་བའི་རྐྱེན་བཟུང་ང་དང་བདག་མ་འཛིན། །མཁས་བཙུན་ཚུལ་བཟུང་མཐོན་པོའི་ཆ་མ་འཛིན། ། མ་དད་སྤྱོད་སྤངས་གཞན་གྱི་ངོ་མ་བསྲུང༌། །སྙིང་རྗེས་ཕན་ཐོགས་ཁྱིམ་ཐབ་ནོར་མ་བསྲེལ། ། ཕྱོགས་མེད་སྦྱིན་ཐོང་ཡུས་དང་ལན་མ་རེ། ། གསུངས་དུས། ཐར་པའི་ལམ་མ་ནོར་བ་ཚུལ་བཞིན་དུ་འཇུག་པར་བྱེད་པའི་ཆོས་དྲུག་ཡོད། གང་ཡིན་ཟེར་ན། རི་ཁྲོད་དགོན་པའི་ས་བཟུང་དེ་ནས་ངའི་གདན་ས་དང༌། ཁོའི་གདན་ས་ཟེར་བདག་ཏུ་མ་འཛིན་ན་ཞེན་ཆགས་ཆུང་བ་ཡིན། འཚོ་བ་ལྟོ་འགྲངས་ཙམ་གྱི་རྐྱེན་བཟུང་བ་དེ་ང་དང་བདག་གིས་སོ་སོར་མ་བཅད་དང༌། ཆོག་ཤེས་སྒོ་ནས་ཐར་པའི་ལམ་དུ་འགྲོ་བ་ཡིན། མཁས་དང་གྲུབ་པའི་ཡོན་ཏན་ལྡན་བསྡད་ཡོད་ནའང་གོ་ས་མཐོན་པོ་དང༌། ཁྲི་མཐོན་པོ་ལ་སོགས་པའི་རེ་བ་མ་ཟུངས་དང༌། རང་བག་ཕེབས་པ་འོང་བ་ཡིན། འཇིག་རྟེན་མ་དད་པའི་སྐྱོན་རྣམས་ཐམས་ཅད་སྤོང་སྟེ་གཞན་གྱི་ངོ་རྩེ་གཅིག་ཏུ་མ་བསྲུང་དང༌། རང་དོན་མི་ཤོར་བ་ཡིན། སྙིང་རྗེའི་སྒོ་ནས་སེམས་ཅན་ཐམས་ཅད་ལ་ཕན་གང་ཐོགས་བྱེད་པ་མ་གཏོགས་ཁྱིམ་ཐབས་འཚོ་རྒྱུ་ལྟ་བུ་དང་ནོར་དང་ཕན་ཚུན་གྱི་འབྲེལ་བ་མང་པོ་བྱས་ན་མེད། དཀོན་མཆོག་ལ་མཆོད་པ། སེམས་ཅན་ལ་སྦྱིན་པ་ལ་སོགས་པ་ཕྱོགས་རིས་མེད་པ་ཐོང༌། དེ་སྦྱིན་པ་བཏང་བ་དེ་ཡང་མ་འོངས་པ་ན་རང་ལ་ཕན་ཐོགས་པའི་རེ་བ་མ་བྱེད་པ་སྡོད་བཞག་ན་བྱང་ཆུབ་སེམས་དཔའི་སྦྱིན་པ་དང་བསྡོ་ལེ་ཡིན། (132)  ཉམས་ལེན་རང་རྐྱ་ཐུབ་པའི་ཆོས་དྲུག་ནི། །ངོ་ལྐོག་མེད་པའི་ཚུལ་ཁྲིམས་རྐྱེན་ངན་ཐུབ། ། གདམས་ངག་ཁོང་ཁྲོལ་གང་ཡང་ཉམས་ལེན་ཤེས། །བར་ཆད་བགེགས་སེལ་ནད་གདོན་འདོན་ལ་མཁས། ། ཐོས་བསམ་མཐའ་ཆོད་གཞན་ལ་དྲི་རྒྱུ་མེད། །གོལ་སྒྲིབ་མཐའ་ཆོད་ཐེག་པ་མཐོ་དམན་ཤེས། ། བདུད་ཀྱིས་མི་ཚུགས་གོ་ཆ་ལྡན་པའོ། ། གང་ཟག་ཉམས་སུ་ལེན་པ་དེ་ལ་རང་རྐྱའམ་རང་ཚུགས་ཐུབ་པའི་ཆོས་རྣམ་པ་དྲུག་ཡོད། གང་རེད་ཟེར་ན། ངོ་ལྐོག་མེད་པའི་ཚུལ་ཁྲིམས་རྣམ་པར་དག་པ་སྲུང་བསྡད་ན། རྐྱེན་ངན་གྱིས་ཚུལ་ཁྲིམས་ལ་བར་དུ་གཅོད་མི་ནུས་པ་ཐུབ་འགྲོ་རྒྱུ་ཡིན། གདམས་ངག་ཐམས་ཅད་ཀྱི་ཁོང་ཁྲོལ་ཏེ་ཞུན་ཐར་ཆོད་པ་ཅན་ཞིག་བྱེད་དང༌། སྔོན་འགྲོ་དངོས་གཞི་གང་གི་ཉམས་ལེན་བྱེད་དགོས་ན་ཉམས་ལེན་གྱིས་མི་ཤོར་བ་ཡིན། བར་ཆད་ཀྱི་བགེགས་སེལ་བ་ལ་རེ་དོགས་མེད་པ་བགེགས་ཐམས་ཅད་རང་ས་ལ་གྲོལ་བར་འདོད་པ། ནད་དང་གདོན་གྱིས་གནོད་པ་རང་ཤུགས་ཀྱིས་གྲོལ་འགྲོ། ཐོས་བསམ་གྱིས་མཐའ་རྒྱ་ཆོད་པ་ཅན་ཞིག་བྱེད་དང༌། གཞན་ལ་དྲི་ལྟོས་མི་དགོས་པ་རང་ཐར་པའི་ལམ་བགྲོད་ཐུབ་པ་ཡིན། ཉམས་ལེན་བྱེད་པ་དེ་ལ་གེགས་དང་གོལ་ས་ཐམས་ཅད་མཐའ་ཆོད་པ་ཅན་ཞིག་བྱེད་དང༌། ཐེག་པ་མཐོན་པོའི་ལྟ་སྒོམ་སྤྱོད་གསུམ་དང༌། དམའ་མོའི་ལྟ་སྒོམ་སྤྱོད་གསུམ་བཟང་ངན་གྱི་ཁྱད་པར་ཡོད་པར་ཤེས་པ་ཡིན། འཇིག་རྟེན་ཚེ་འདིའི་བྱ་བའི་བདུད་ཀྱིས་མི་ཚུགས་པ་བརྩོན་འགྲུས་ཀྱི་གོ་ཆ་དང་ལྡན་པར་བྱེད་ན་རང་ཤུགས་ཀྱིས་ཉམས་ལེན་རང་རྐྱ་ཐུབ་པ་ཡིན། (133)  ངོ་ཚ་རྣམ་དྲུག་སྤང་བར་གདམས་པ་ནི། །ནོར་རྫས་ཡོ་བྱད་སོག་ན་ངོ་ཚའི་གནས། །གོས་བཟང་ཕྱི་འཆོར་ཆེ་ན་ངོ་ཚའི་གནས། །རྒྱན་དང་སྒེག་ཆོས་བྱེད་པ་ངོ་ཚའི་གནས། །ཟང་ཟིང་གཡེང་བ་བསྒྲུབས་ན་ངོ་ཚའི་གནས། །ཆོས་མིན་བྱ་བ་མང་པོ་ངོ་ཚའི་གནས། །ཆེ་ཁྱད་ང་རྒྱལ་དྲེགས་པ་ངོ་ཚའི་གནས། །སྙིང་ནས་ཆོས་མཛད་རྣམས་ཀྱིས་སྤང་བར་འཚལ། །ཞེས་པ་དམ་པའི་ཆོས་སྒྲུབ་པའི་གང་ཟག་གིས་ལུས་ངག་གི་བྱ་བ་འདི་བྱས་ན་ངོ་ཚ་དགོས་མཁན་གནས་དྲུག་ཡོད་དུས་དེ་སྤོང་དགོས། ག་རེ་ཟེར་ན། ཆོས་པ་རྣམ་པར་དག་པ་ཅན་ཞིག་ཡིན་ན་ནོར་རྫས་མེད་པ་ཞིག་དགོས་སོང་ན། ནོར་རྫས་མང་པོ་གསོག་བསྡད་ན་ཆོས་པ་གསོག་འཇོག་གི་ངང་ནས་ཤི་སོང་ན་དེ་ངོ་ཚ་བའི་གནས་ཡིན། གོས་བཟང་པོ་མཛེས་པ་ཡིད་དུ་འོང་བ་ཐམས་ཅད་ཀྱིས་ཕྱི་འཆོར་ཆེ་བུད་མེད་ཀྱི་རྒྱན་ཆ་ལྟ་བུ་བྱས་ན། དེའང་ཆོས་པ་ལ་ངོ་ཚ་བ་ཡིན། ལུས་པོ་ལ་རྒྱན་མང་པོ་བཏགས་པ། གདོང་པ་ལ་བྱི་དོར་བྱེད་པ་ལ་སོགས་པ་སྒེག་ཆོས་བྱེད་ནའང་མི་དགོས་པའི་ངོ་ཚ་བའི་གནས་ཡིན། འཇིག་རྟེན་ཟང་ཟིང་གི་གཡེང་བ་ཁོ་ན་བསྒྲུབས་དམ་པའི་ཆོས་ཤོར་སོང་ན་ངོ་ཚ་བའི་གནས་ཡིན། ཆོས་དང་མི་མཐུན་པའི་སྡིག་པའི་བྱ་བ་མང་པོ་བྱས་ན་བླ་མ་བསྟེན་ཆོས་སྒོར་ཞུགས་པ་དེ་ངོ་ཚ་བའི་གནས་ཡིན། རང་ལ་ཆེན་པོའི་གོ་ས་འཐོབ་འདོད་ལྟ་བུ་དང༌། ང་རྒྱལ་དང་རློམ་སེམས་ཀྱིས་དྲེགས་བསྡད་ན་ངོ་ཚ་བའི་གནས་ཡིན་པས་སྙིང་ནས་ཆོས་མཛད་པའི་གང་ཟག་རྣམས་ཀྱིས་ངོ་ཚ་དྲུག་པོ་དེ་སྤང་བར་འཚལ་ལོ། ། (134)  གོང་མའི་རྣམ་ཐར་བསྟེན་པའི་ཆོས་དྲུག་ནི། ། 