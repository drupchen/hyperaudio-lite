(290) ཕ་རོལ་ཕྱིན་དྲུག་མ་བྲལ་བསྒྲུབ་པ་ནི། །སྦྱིན་པ་སེར་སྣའི་དགྲ་ལ་མ་བསྐུར་ཅིག །ཚུལ་ཁྲིམས་འཆལ་བའི་ཇག་པས་མ་འཇོམས་ཤིག ། བཟོད་པ་ཁོང་ཁྲོའི་མཚོན་གྱིས་མ་དབུ་གཅིག །བརྩོན་འགྲུས་ལེ་ལོའི་སྒྲོག་ཏུ་མ་འཆིང་ཤིག ། བསམ་གཏན་གཡེང་བའི་དུག་དང་མ་བསྲེ་ཞིག །ཤེས་རབ་རྨོངས་པའི་མུན་པས་མ་བསྒྲིབས་ཤིག ། དེ་ལྟར་མི་མཐུན་དྲུག་པོ་སྤངས་ལ་སྒྲུབས། ། ཞེས་པ་སྟེ། གང་རེད་ཟེར་ན། ད་ཕ་རོལ་ཏུ་ཕྱིན་པ་དྲུག་འདི་རང་གི་རྒྱུད་ལ་མེད་ན་སངས་རྒྱས་གོ་འཕང་ཐོབ་ཐབས་ཡོད་མ་རེད། དེ་ནས་ཕ་རོལ་ཏུ་ཕྱིན་པ་དྲུག་གི་མི་མཐུན་པའི་ཕྱོགས་སྤང་དགོས། སྦྱིན་པ་གཏོང་མི་བྲ་བ་སེར་སྣའི་དགྲའི་དབང་དུ་ཤོར་ཆེ་ན། དེ་ནས་རང་གིས་ལོངས་སྤྱོད་ཐམས་ཅད་གསོག་འཇོག་མ་གཏོགས་མཆོད་སྦྱིན་དུ་བྱ་མི་བྲ་དེ་དབང་དུ་མ་བཏང༌། ཚུལ་ཁྲིམས་སྲུང་བ་དེ་ལ་དྲན་པ་དང་ཤེས་བཞིན་གྱིས་རྒྱུད་བསྡམ་དགོས་མ་གཏོགས་བག་མེད་ཀྱིས་ཆང་འཐུང་བ། འདོད་པའི་ཡོན་ཏན་ལ་གཡེང་བ་ལ་སོགས་པ་མཚོན་ཆས་ཇག་པས་ཚུལ་ཁྲིམས་འཕྲོག་མ་ཤོར་བ་གྱིས། བཟོད་པ་འདི་ཉིད་དུས་རྟག་ཏུ་སྒོམ་སྟེ་རང་ལ་མི་འདོད་པ་གང་འབྱུང་ན་དེ་ཐམས་ཅད་བཟོད་པ་བསྒོམ་རྒྱུ་མ་གཏོགས་ཁོང་ཁྲོའི་མཚོན་ཆས་སེམས་ལ་ཞུགས་པ་མི་བྱེད། བརྩོན་འགྲུས་རྩེ་གཅིག་ཏུ་ཡོད་དགོས་རྒྱུ་རེད་མ་གཏོགས། འཇིག་རྟེན་གྱི་བྱ་བའི་བྱ་བ་ངན་ཞེན་ཟེར། སྐྱིད་པོ་ཞིག་བསྡད་དགོས་བསམ་ནས་གསོ་དལ་བསྡད་རྒྱུ་ལ་ཡེང་སོང་ན་དེ་ལེ་ལོའི་སྒྲོག་རེད་དུས་དེས་ཕན་རྒྱུ་མ་རེད། སེམས་ལ་རྣམ་ཞི་བསམ་གཏན་ཏིང་ངེ་འཛིན་རྩེ་གཅིག་ཏུ་སྒོམ་པ་འདི་ལ་རྣམ་གཡེང་གི་དུག་དང་མ་བསྲེ་ཞིག །ཤེས་རབ་ཐོས་བསམ་སྒོམ་གསུམ་གྱི་ཤེས་རབ་ལ་རྨོངས་པ་གཏི་མུག་གི་མུན་པས་མ་བསྒྲིབས། དེ་ལྟར་ཕ་རོལ་ཏུ་ཕྱིན་པ་དྲུག་གི་མི་མཐུན་པ་དྲུག་པོ་འདི་སྤངས་ལ་སྒྲུབ་པར་གྱིས་ཤིག །(291) འབྲེལ་མེད་དྲུག་གི་རང་བཞིན་བཤད་པ་ནི། །སྡུག་བསྔལ་རྒྱན་མཐོང་མི་ལ་ཐར་པའི་ལས་འབྲེལ་མེད། ། སྤྱོད་པ་ངོ་སྲུང་མི་ལ་འཁྲུལ་ཞིག་ལས་འབྲེལ་མེད། །ཐོས་བསམ་ཁེ་གྲགས་མི་ལ་ཉམས་ལེན་ལས་འབྲེལ་མེད། ། མི་དགེ་སྡིག་སྤྱོད་མི་ལ་མཐོ་རིས་ལས་འབྲེལ་མེད། །སྙོམ་ལས་ལེ་ལོའི་མི་ལ་ཉམས་མྱོང་ལས་འབྲེལ་མེད། ། བདག་ལྟ་ཆགས་སྡང་མི་ལ་སྒྲུབ་པའི་ལས་འབྲེལ་མེད། །དེ་འདྲའི་འབྲེལ་མེད་དབང་དུ་རང་ཉིད་མ་སོང་གཅེས། ། གསུངས་དུས། ད་ཆོས་དང་འབྲེལ་བ་མེད་པའི་མཚན་ཉིད་ཀྱི་མི་དྲུག་ཡོད། གང་རེད་ཟེར་ན། ཁམས་གསུམ་འཁོར་བའི་སྡུག་བསྔལ་ཉམས་སུ་མྱོང་བཞིན་དུ་སྡུག་བསྔལ་སྡུག་བསྔལ་ཡིན་པ་མི་ཤེས། སྡུག་བསྔལ་དང་ལེན་བྱེད་པའི་མི་ལ་ཐར་པ་དང་ཐམས་ཅད་མཁྱེན་པའི་གོ་འཕང་ཐོབ་པའི་ལས་འབྲེལ་མེད། སྤྱོད་པའི་སྒོ་ནས་མི་ལ་ངོ་སྲུང་ཤ་སྟག་བྱེད་པའི་མི་ལ་ཆོས་བརྒྱད་ཀྱི་འཁྲུལ་པ་ཞིག་པའི་ལས་ཀྱི་འབྲེལ་བ་མེད། དེ་ནས་ཐོས་པ་དང་བསམ་པའི་ཡོན་ཏན་བྱས་ན། ང་གྲགས་པ་འཐོབ་དགོས། སྙན་པ་ཡོད་དགོས་བསམ། ང་རྒྱལ་ཡོད་དགོས་བསམ་ཁེ་གྲགས་མི་ལ་ཉམས་ལེན་གྱི་ལས་འབྲེལ་མེད། དུས་རྒྱུན་དུ་སྡིག་པ་མི་དགེ་བ་སྤྱོད་པའི་མི་ལ་མཐོ་རིས་ཀྱི་ལས་འབྲེལ་མེད། སྙོམ་ལས་ཆེན་པོའི་མི་དེ་ལ་རྟོགས་པའི་ཉམས་མྱོང་གི་ལས་འབྲེལ་མེད། བདག་ལྟའམ་བདག་འཛིན་འདིས་དུས་རྟག་ཏུ་ཞེན་ཆགས་བྱེད་པའི་མི་ལ་ཐར་པ་དམ་པའི་ཆོས་སྒྲུབ་པའི་ལས་འབྲེལ་མེད། དེ་འདྲའི་འབྲེལ་མེད་དབང་དུ་རང་ཉིད་མ་སོང་གཅེས། (292) སྒོམ་དུས་སེམས་ལ་བལྟ་ཐབས་རྣམ་དྲུག་ནི། །རེས་འགའ་སེམས་དེ་གནས་ཤིང་བརྟན་ལ་བལྟ། ། སྐྱེ་འགག་གནས་གསུམ་བྲལ་བར་སུས་ཤེས་པ། །སེམས་ཉིད་རང་དབང་ཐོབ་པར་གོམས་པའི་གནད། ། རེས་འགའ་དེ་དུས་ཉམས་མྱོང་རང་ངོ་བལྟ། །མི་གནས་ཆགས་ཡུལ་མེད་པར་སུས་ཤེས་པ། ། དགའ་བྲོད་རང་སྣང་སྐྱེ་མེད་རྟོགས་པའི་གནད། །རེས་འགའ་ཡོན་ཏན་གོང་འཕེལ་རྣམས་ལ་བལྟ། ། མ་འགགས་ཆོ་འཕྲུལ་རང་གྲོལ་སུས་ཤེས་པ། །སྐྱེ་མེད་ཡོད་ཏན་འབྱུང་བ་སྤྱོད་པའི་གནད། ། རེས་འགའ་མཉམ་གཞག་ཆོས་ཉིད་དོན་ལ་བལྟ། །རང་བྱུང་བདེ་ཆེན་ཡེ་དག་སུས་ཤེས་པ། ། ཆོས་ཀུན་མཉམ་ཉིད་ལམ་དུ་སློང་བའི་གནད། །རེས་འགའ་ཕྱི་ནང་རིག་པ་རང་བབས་བལྟ། ། འཁོར་བ་གཟུང་འཛིན་བྲལ་བ་སུས་ཤེས་པ། །དོན་དམ་ཉག་གཅིག་རྩད་ནས་ཆོད་པའི་གནད། ། རེས་འགའ་མ་བསྒོམས་རིག་པ་རང་བབས་བལྟ། །ལྟ་སྒོམ་བྱར་མེད་ཟང་ཀ་སུས་ཤེས་པ། ། ཆོས་སྐུ་རང་ངོ་ཅེར་མཐོང་སྤྲོད་པའི་གནད། །གནད་དྲུག་ལྡན་པའི་སྐལ་བཟང་རྣལ་འབྱོར་པ། ། ཆོས་ཟད་ངང་དུ་བློ་ཟད་ཉམས་རེ་དགའ། ། གསུངས་པ་འདི་ནི་རྫོགས་པ་ཆེན་པོའི་དོན་སྒོམ་པའི་ཚེ་ན་སེམས་ལ་བལྟ་བའི་མན་ངག་རྣམ་པ་དྲུག་ཡོད། གང་འདྲའི་རེད་ཟེར་ན། རེས་འགའ་རང་གི་སེམས་འདི་བྱིང་རྒོད་མེད་པ་གནས་པ་དང༌། དྲན་པ་དང་ཤེས་བཞིན་བརྟན་པོ་ལ་བལྟ་དགོས། དེ་བལྟས་བསྡད་ན་གང་རེད་ཟེར་ན་སེམས་ཐོག་མ་སྐྱེ་བ། མཐའ་མ་འགག་པ། བར་དུ་གནས་པ་མེད་པ་སྐྱེ་འགག་གནས་གསུམ་དང་བྲལ་བ་ཞིག་ཤེས་འོང༌། ཤེས་འོང་བའི་དུས་སུ་སེམས་འདི་ཉིད་མ་བརྟགས་ཙམ་ལ་ཉམས་དགའ་བ་དང༌། བརྟག་ན་གང་ཡང་བརྟན་པོ་མེད་པ་སྒྱུ་མ་དང་རྨི་ལམ་ལྟ་བུ་རེད་དུས། སེམས་བཏང་འགྲོ་བཞག་སྡོད་ལ་རང་དབང་ཐོབ་འོང་དུས་སྒོམ་པ་བརྟན་པོ་འོང་བ་ཡིན། རེས་འགའ་དེ་ལྟར་སེམས་སྒོམ་སྡོད་པའི་དུས་སུ་ཉམས་མཐོ་དམན་མང་པོ་སྐྱེས་པའི་དེ་རང་ངོ་ལ་བལྟ་དགོས། སེམས་འདི་ཞེས་བྱ་བ་ནི་དུས་རྟག་ཏུ་དར་ལྕོག་རླུང་གིས་བསྐྱོད་པ་ལྟ་བུ་ཡིན་པས་ན་གཅིག་ཀྱང་མི་གནས། སེམས་ཆགས་པའི་ཡུལ་མེད། ཞེན་པའི་ཡུལ་མེད་ཁོ་རང་གི་རང་གའི་ཙམ་དུ་སྙིང་པོ་མེད་པ་ཤེས་པར་འགྱུར་པའི་ཚེ་ན། དེ་ནས་རང་ལ་ཉམས་དང་རྟོགས་པ། སྤངས་དང་རྟོགས་པའི་ཡོན་ཏན་སྐྱེ་ནའང་སེམས་དགའ་བ་དང་བྲོད་པའི་སྒོ་ནས་ང་རྒྱལ་མི་སྐྱེ་བ། སྐྱེ་བ་མེད་པའི་རྟོགས་པའི་གནད་ཡོད་པ་ཡིན། རེས་འགའ་ཉམས་དང་རྟོགས་པ་ལམ་དང་མངོན་ཤེས་ཡོན་ཏན་གོང་ནས་གོང་དུ་འཕེལ་བ་རྣམས་ལ་བལྟ། དེ་ཉམས་དང་རྟོགས་པ་དེའང་སེམས་མ་འགགས་པའི་ཆོ་འཕྲུལ་ཙམ་མ་གཏོགས་མེད། དེ་ཆོ་འཕྲུལ་དེ་དག་ཐམས་ཅད་ལ་ཞེན་མེད་རང་གྲོལ་དུ་ཤེས་སོང་ན་ལམ་རྟགས་གསར་པ་སྐྱེ་བ་ལ་མཆོག་འཛིན་གྱི་བདུད་མི་ཞུགས་དུས། སྐྱེ་མེད་ཡོན་ཏན་འབྱུང་བ་དེ་སྤྱོད་པའི་གནད་དུ་འགྱུར་བ་ཡིན། རེས་འགའ་མཉམ་གཞག་ཆོས་ཉིད་ཀྱི་དོན་ལ་བལྟ་སྟེ། ཆོས་ཉིད་ཀྱི་ངོ་བོ་རང་བྱུང་བདེ་བ་ཆེན་པོའི་ཡེ་ཤེས་སྒྲིབ་པ་ཡེ་ནས་དག་པའི་སུས་ཤེས་པས་ན། ཆོས་ཐམས་ཅད་འཁོར་འདས་མཉམ་པ་ཉིད་ཀྱི་དོན་ལམ་དུ་སློང་བ་ཡིན། རེས་འགའ་ཕྱིའི་ཡུལ་ལྔའི་སྣང་བ། ནང་རིག་པ་རྣམ་པར་ཤེས་དྲུག་གི་སྣང་བ་ལ་བལྟ་སྟེ། དེ་ཐམས་ཅད་རིགས་པས་བརྟགས་ཤིང་དཔྱད་ན། འཁོར་བ་གཟུང་འཛིན་བྲལ་བ་མེད་པ་གསལ་སྣང་ཙམ་དུ་ཡིན་པ་ཤེས་པས། དོན་དམ་ཐིག་ལེ་ཉག་གཅིག་རྩད་ནས་ཆོད་པའི་གནད་ཡོད་པ་ཡིན། རེས་འགའ་མ་བསྒོམས་པ་རིག་པ་རང་བབས་ཀྱི་ངོ་བོ་ལ་བལྟ་ན། ལྟ་བ་སྒོམ་པ་སྤྱོད་པ་ཟེར་བློས་བཟོ་མེད་པ་ཟང་ཀ་མ་སུས་ཤེས་པས་ཆོས་སྐུ་ཅེར་མཐོང་དུ་ངོ་སྤྲོད་པའི་གནད་ཡིན། དེ་གནད་དྲུག་དང་ལྡན་ཏེ་གནད་དྲུག་ཉམས་སུ་ལེན་པའི་སྐལ་བཟང་འདི་ནི་ཡུན་མི་རིང་བ་ཆོས་ཟད་བློ་འདས་ཀྱི་ངང་དུ་བློ་ཟད་ཉམས་རེ་དགའ་བ་ཞིག་ཡོང་བ་ཡིན་ནོ། ། (293) ངན་པའི་རང་བཞིན་རྣམ་དྲུག་སྤང་བ་ནི། །སེར་སྣ་སྡུག་འཁུམས་མི་ཡིས་ཕྱི་མའི་རྒྱགས་མི་སོག །དད་མེད་བླ་མ་མི་བསྟེན་གདམས་པའི་ནོར་མི་སོག །གང་ཤེས་ཉམས་ལེན་མི་བརྩོན་བྱང་ཆུབ་ལམ་མི་རྙེད། ། མཛའ་བཤེས་ཉེ་འབྲེལ་ཆགས་པས་བར་དོར་ཟླ་མི་རྙེད། །བདག་ལྟ་ངར་འཛིན་ཆོས་ཀྱིས་བདུད་བཞིའི་དཔུང་མི་བཟློག །འདོད་པའི་ཁོལ་པོ་བྱེད་པས་གཏན་ཡུལ་ཚུགས་མི་ཟིན། །ངན་པའི་ལས་དྲུག་བསགས་པའི་ཉེས་པ་རང་ལ་འཁོར། ། དེ་བས་བཟང་པོའི་ལས་ལ་བསླབ་པ་གཅེས། ། གསུངས་དུས། ངན་པའི་སྐྱོན་དྲུག་གི་རང་བཞིན་སྤང་དགོས་པ་ཡིན། གང་རེད་ཟེར་ན། སེར་སྣ་ཆེ་སྟེ་འབྱོར་པ་དང་ལོངས་སྤྱོད་ཡོད་ནའང་རང་གི་ཟ་བ་དང་གྱོན་པ་མི་བྲ་སྡུག་འཁུམས་བྱས་ན། སྐྱེ་བ་ཕྱི་མ་ཡི་དྭགས་སུ་སྐྱེ་བའི་རྒྱུ་ཡིན་པས་ཕྱི་མ་འགྲོ་བའི་ལམ་རྒྱགས་མི་སོག །དད་པ་མི་སྐྱེ་བླ་མ་མི་བསྟེན་ན་རང་གི་རྒྱུད་ལ་གདམས་ངག་གི་ནོར་གསོག་ཏུ་མེད་དེ། གདམས་ངག་བླ་མ་ལས་འབྱུང་དགོས་པས་དང༌། དད་པ་ལས་འབྱུང་དགོས་པ་ཡིན། ཆོས་གང་ཤེས་པ་དེ་རང་གི་སེམས་རྒྱུད་འདུལ་བའི་ཉམས་ལེན་ལ་མ་བརྩོན་ན་བྱང་ཆུབ་སངས་རྒྱས་གོ་འཕང་རྙེད་པར་དཀའ་བའི་རྒྱུ་ཡིན། མཛའ་བཤེས་ཉེ་འབྲེལ་ལ་སེམས་ཆགས་བསྡད་ན་དེ་བར་དོ་ནས་དེའི་དོན་དག་ལ་སྡིག་པ་མང་པོ་གསོག་དུས་རང་བར་དོར་སྐྱབས་དང་སྐྱོབ་པ་ཟླ་རྙེད་པ་མ་ཡིན། བདག་ལྟ་ངར་འཛིན་ནམ་དེ་རང་གཅེས་པ་འཛིན་བསྡད་ནས་བཟུང་སྟེ། བདུད་བཞིའི་དཔུང་འདི་ཕར་བཟློག་མི་ཐུབ་བདུད་བཞིའི་དབང་དུ་འགྲོ་བ་ཡིན། དེ་ནས་འདོད་ཡོན་ལྔ་ཞེན་ཆགས་ཆེན་པོ་བྱས་དེའི་གཡོག་རྒྱུག་བསྡད་ན་ཐར་པའི་ལམ་གྱི་གཏན་ཡུལ་ཟིན་མི་ཐུབ། དེ་ངན་པའི་ལས་དྲུག་ཡིན་པས་ན། དེ་ངན་པའི་ལས་དྲུག་འདི་བསགས་བསྡད་ན་ཉེས་པ་རང་ལ་འབྱུང་བ་མ་གཏོགས་རང་ལ་ཡོན་ཏན་མེད། དེ་བས་བཟང་པོའི་ལས་ལ་བསླབ་པར་གཅེས་སོ། ། (294) དགོས་པ་དྲུག་གི་རང་བཞིན་བཤད་པ་ནི། །དང་པོར་ཡིད་ཕམ་ངེས་འབྱུང་སྐྱེ་དགོས་ཏེ། ། ཡུལ་ལ་མི་འཇུག་ཆོས་ལ་དམིགས་པ་དགོས། །དེ་ནས་ཤེས་པ་ངལ་གསོ་ཤེས་དགོས་ཏེ། ། རྒྱལ་བའི་སྐུ་གསུང་ཐུགས་སུ་གློད་ཤེས་དགོས། །དེ་ནས་སེམས་ལ་དབུགས་ཆེན་འབྱིན་དགོས་ཏེ། ། རྟོགས་པའི་གདེང་གིས་ཉམ་ང་མེད་པ་དགོས། །དེ་ནས་བློ་མཆོག་བདེ་ཆེན་ཐོབ་དགོས་ཏེ། ། ཀ་དག་ས་ལ་མངོན་དུ་གྱུར་པ་དགོས། །དེ་ནས་བདེ་བ་གཞན་ལ་སྤེལ་དགོས་ཏེ། ། འཕྲིན་ལས་རྣམ་བཞིས་འགྲོ་བ་འདྲེན་པ་དགོས། །དེ་ནས་མི་ལྡོག་ས་ལ་གནས་དགོས་ཏེ། ། ལྷུན་གྲུབ་ཕྱག་རྒྱ་མངོན་དུ་གྱུར་པ་དགོས། །དགོས་པ་དྲུག་གིས་མཐར་ཕྱིན་བྱ་བ་གཅེས། ། གསུངས་དུས། དམ་པའི་ཆོས་བྱེད་པའི་གང་ཟག་གིས་བྱ་དགོས་པ་དྲུག་ཡོད། གང་རེད་ཟེར་ན། དང་པོ་རང་གི་སེམས་ཁམས་གསུམ་འཁོར་བའི་སྡུག་བསྔལ་གྱིས་ཡིད་ཕམ། དེ་ནས་འཁོར་བའི་བྱ་བ་ལ་སེམས་སྤྲོ་བ་མེད་པའི་ངེས་འབྱུང་སྐྱེ་དགོས་ཏེ། དེ་མ་སྐྱེས་ན་འདོད་པའི་ཡོན་ཏན་ལྔ་ལ་སེམས་འཇུག་ཤོར། དམ་པའི་ཆོས་ལ་ཡང་ནས་ཡང་དུ་དམིགས་ཐུབ་ཀྱི་མ་རེད་གསུངས། དེ་ནས་དེའི་རྗེས་སུ་འདོད་པའི་ཡོན་ཏན་ལྔ་ལ་སེམས་མི་འཇུག་དུས་ཆོས་ཐོས་བསམ་སྒོམ་གསུམ་ལ་རྩེ་གཅིག་ཏུ་དམིགས་པ་ཞིག་དགོས། ཆོས་ཐོས་བསམ་སྒོམ་གསུམ་བྱེད་པ་དེ་ལ་ཤེས་པ་ངལ་གསོ་སྟེ་ཤེས་དགོས་པས་ན། དེ་རང་གི་ལུས་ངག་ཡིད་གསུམ་པོ་རྒྱལ་བའི་སྐུ་གསུང་ཐུགས་དབྱེར་མེད་པ་ལ་གློད་ཤེས་པ་དགོས། དེ་ནས་གློད་པར་དེ་ལའང་སེམས་ལ་དབུགས་ཆེན་འབྱིན་དགོས་ཏེ། སེམས་ལྷོད་ཀྱིས་གློད་ངང་དུ་བག་ཕེབས་ཏེ་ངལ་གསོ་ན་སྡུག་བསྔལ་ལས་དབུགས་འབྱིན་པ་བཀོད་དེ་ཆོས་ཉིད་རྟོགས་པའི་གདེང་གིས་ཉམ་ང་བ་མེད་པ་དགོས། དེ་ནས་རྟོགས་པ་ཟད་ས་ལ་ཕྱིན་དུས་བློ་གྲོས་མཆོག་ཏུ་གྱུར་པ་བདེ་བ་ཆེན་པོའི་ས་ལ་ཐོབ་དགོས་ཏེ་ཀ་དག་ས་ལ་མངོན་དུ་གྱུར་པ་དགོས། དེ་ནས་རང་བདེ་བ་ལྟར་དུ་གཞན་ལ་བདེ་བའི་ཐབས་ལ་སྤེལ་དགོས། ཞི་རྒྱས་དབང་དྲག་ཕྲིན་ལས་བཞིས་འགྲོ་བ་འདྲེན་པ་དགོས། དེ་ནས་རང་ཉིད་ཕྱིར་མི་ལྡོག་པའི་ས་ལ་གནས་དགོས་ཏེ་སྐུ་ལྔ་ལྷུན་གྲུབ་ཀྱི་ཕྱག་རྒྱ་མངོན་དུ་གྱུར་པ་དགོས། དགོས་པ་དྲུག་གིས་མཐར་ཕྱིན་བྱ་བ་གཅེས། (295) མ་སྐྱོལ་ལམ་དུ་བསླང་བའི་ཆོས་དྲུག་ནི། །མ་བསྒོམས་སྣ་ཚོགས་འགྱུ་དྲན་རང་ངོ་ལྟོས། ། གང་བྱུང་རང་སར་རང་ངོ་ཤེས་པ་དེས། །ཅིར་སྣང་སྐྱེ་མེད་ཞིང་དུ་གྲོལ་བར་ངེས། ། སྒོམ་ལ་འཇུག་པའི་སྦྱོར་བའི་ཤེས་པ་ལྟོས། །བདེ་སྡུག་རྒྱུ་མཐུན་མཉམ་པར་ཤེས་པ་དེས། ། བླང་དོར་མཉམ་ཉིད་དབྱེར་མེད་གྲོལ་བར་ངེས། །དངོས་གཞི་ཟག་མེད་མ་སྐྱེས་བར་ལ་ལྟོས། ། སེམས་ཉིད་ཀུན་སྣང་རང་བཞིན་ཤེས་པ་དེས། །རིམ་གྱིས་སེམས་འཇུག་སྐྱེ་མེད་ཚུད་པར་ངེས། ། མཉམ་གཞག་ལས་ལངས་རྗེས་ཤེས་ངོ་ལ་ལྟོས། །སེམས་ཉིད་དོན་དང་གཉིས་མེད་འདྲེས་ཤེས་དེས། ། མཉམ་རྗེས་དབྱེར་མེད་ངང་དུ་ཚུད་པར་ངེས། །དེ་རྗེས་གང་འགྱུས་རྣམ་རྟོག་རང་ངོ་ལྟོས། ། ཉོན་མོངས་གང་སྐྱེས་རང་ཞིར་ཤེས་པ་དེས། །སྣང་ཤེས་ཐོག་མའི་གཞི་ལ་སྦྱོར་བར་ངེས། ། སྦྱོར་དངོས་རྗེས་གསུམ་གཅིག་ཏུ་དྲིལ་ལ་ལྟོས། །གསུམ་ག་རྗེས་མེད་བྱ་ལམ་ཤེས་པ་དེས། ། དུས་གསུམ་རང་བཞིན་གནད་ཅིག་རྟོགས་པར་ངེས། །དེ་ལྟར་ཤེས་ན་རྗེས་ཤེས་ཆོས་ཉིད་འཆར། ། གསུངས། སྐྱོན་དང་ཡོན་ཏན་བདེ་སྡུག་གི་སྣང་བ་གང་སྐྱེ་ན་དེ་ལམ་གྱི་གྲོགས་སུ་ལའང་ཆོས་དྲུག་དགོས། གང་རེད་ཟེར་ན། ཆེད་དུ་ཞི་གནས་དང་ལྷག་མཐོང་གི་དམིགས་བཅས་འཛིན་པས་མ་གོས་པ་རྣམ་རྟོག་སྣ་ཚོགས་པ་འགྱུ་བ་དྲན་པ་འདི། རྣམ་རྟོག་སྐྱག་ལང་སོང་བར་ཡོད་པ་རང་ངོ་ཤེས་པ་དགོས། དེ་རང་ངོ་ཤེས་ན་རྣམ་རྟོག་གང་བྱུང་བ་འདི་རང་སར་གྲོལ་བས་རང་ངོ་ཤེས། ཚོགས་དྲུག་གི་སྣང་བ་ཅི་ཤར་ན་སྐྱེ་མེད་ཀྱི་ཞིང་དུ་ཐོབ་པར་ངེས་པ་ཡིན། སྒོམ་ལ་འཇུག་དུས་སྒོམ་འདི་ཞི་གནས་ལྷག་མཐོང་གི་སྦྱོར་བ་ཤེས་དགོས། ཞི་གནས་ལྷག་མཐོང་གཉིས་རྒྱུད་ལ་སྐྱེ་ན་བདེ་བ་དང་སྡུག་བསྔལ་ཐམས་ཅད་རོ་མཉམ་པ་མ་གཏོགས། བདེ་བ་འདོད་སྡུག་བསྔལ་མི་འདོད་པ་མིན་པའི་མཉམ་པར་ཤེས་པ་དེས། བླང་དོར་མཉམ་པ་ཉིད་དབྱེར་མེད་དུ་གྲོལ་བ་ཡིན། དེ་ནས་དངོས་གཞི་ཟག་པ་མེད་པ་ཆོས་ཉིད་མ་སྐྱེས་པའི་དོན་ལ་བལྟས་ཏེ། སེམས་ཉིད་འདི་ལས་འཁོར་འདས་ཀུན་སྣང་ནའང་རང་བཞིན་བདེན་པར་གྲུབ་པ་མེད་པར་ཤེས་པས་རིམ་གྱིས་སེམས་ལ་འཇུག་སྟེ་སྐྱེ་མེད་དུ་ཚུད། མཉམ་གཞག་ལས་ལངས་ནས་རྗེས་ཐོབ་ཀྱི་ཤེས་པའི་ངོ་བོ་ལ་མཉམ་བཞག་གི་མྱོང་བ་འདི་སྐྱེ་དགོས་པ་ཡིན་ཏེ། དེས་སེམས་ཉིད་ཀྱི་དོན་ལ་མཉམ་རྗེས་དབྱེར་མེད་དུ་འདྲེས་ཤེས་པ་དགོས། མཉམ་རྗེས་དབྱེར་མེད་ངང་དུ་ཚུད་པ་དེའི་རྗེས་སུ་གང་འགྱུས་རྣམ་རྟོག་འདི་སྐྱག་ལང་དུ་མ་བཏང་བ་རྣམ་རྟོག་ཁོང་གི་རང་ངོ་ལ་ལྟོས་དང༌། ཆགས་སྡང་རྨོངས་གསུམ་གྱི་ཉོན་མོངས་གང་སྐྱེ་ནའང་ཤར་བ་དང་གྲོལ་བ་དུས་མཉམ་སྟེ་རང་ཞིར་ཤེས་པ་དེས། སྣང་ཤེས་ཐོག་མའི་གཞི་ལ་སྦྱོར་བ་ངེས། སྦྱོར་བ་དངོས་གཞི་རྗེས་གསུམ་པོ་འདི་ལ་སྦྱོར་བ་ཉམས་ལེན་བྱེད་པའི་སྐབས་ལ་དངོས་གཞི་དང་རྗེས་གཉིས། དངོས་གཞི་ཉམས་ལེན་བྱེད་པའི་སྐབས་སྦྱོར་རྗེས་གཉིས། རྗེས་ཉམས་ལེན་བྱེད་པའི་སྐབས་ལའང་སྦྱོར་དངོས་གཉིས་གཅིག་ཏུ་དྲིལ་ཏེ་མ་གཏོགས་སོ་སོར་ཕྱེ་མི་ཉན་གསུམ་ཀ་བྱས་ན། སྤྱིར་དགེ་བ་བྱེད་པ་ལ་ཆེད་འཛིན་ལ་སོགས་པ་རྗེས་མེད་པ་བྱ་ལམ་ཤེས་པས། འདས་མ་འོངས་ད་ལྟ་དུས་གསུམ་གྱི་རང་བཞིན་གནད་གཅིག་ཏུ་རྟོགས་པ་ངེས། དེ་ལྟར་ཤེས་ན་རྗེས་ཐོབ་ཀྱི་ཤེས་པ་ཆོས་ཉིད་དུ་འཆར་བ་ཡིན། (296) ཡོན་ཏན་དྲུག་ཚང་རང་བཞིན་བཤད་པ་ནི། །འཁོར་བའི་སྡུག་བསྔལ་བྲེད་ནས་སྐྱབས་འཚོལ་དང༌། ། དད་པས་རྒྱུད་འདུལ་རྒྱལ་བའི་རྗེས་སུ་སློབ། །བསོད་ནམས་ཆེ་མཐོང་གཏོང་ཕོད་ཚོགས་གཉིས་འབད། ། བརྩོན་པའི་ལྕག་འདེབས་ཉིན་མཚན་དགེ་ལ་འབད། །ངོ་ཚ་ཁྲེལ་ཡོད་ཆོས་ཕྱོགས་སྲོག་གཏོང་ཕོད། ། ཤེས་རབ་དོན་དཔྱོད་སྣང་ཤེས་ཆོས་ཉིད་འཁྱེར། །དེ་དག་ཚང་རྣམས་འཁོར་བའི་ཕ་རོལ་འགྲོ། ། ཞེས་པ་སྟེ། དེ་ལྟར་ཉམས་ལེན་བྱས་ན་ཡོན་ཏན་དྲུག་ཚང༌། དེ་དྲུག་ཚང་རྒྱུ་འདི་གང་རེད་ཟེར་ན། འཁོར་བའི་སྡུག་བསྔལ་འདི་ལ་སེམས་རབ་ཏུ་སྐྲག་ཅིང་འཇིགས་ཏེ་སྡུག་བསྔལ་དེ་ལས་སྐྱོབ་པར་བྱེད་པའི་སྐྱབས་གནས་དཀོན་མཆོག་གསུམ་པོ་འཚོལ་བ་དང༌། དང་འདོད་ཡིད་ཆེས་ཀྱི་དད་པ་ཡག་པོ་ཡོད་དུས་རང་གི་རྒྱུད་དེ་དྲན་པ་དང་ཤེས་བཞིན་གྱིས་འདུལ་ནས་རྒྱལ་བའམ་རྫོགས་པའི་སངས་རྒྱས་ཀྱི་རྣམ་ཐར་གྱི་རྗེས་སུ་སློབ་པ་དང༌། བསོད་ནམས་ཀྱི་ཚོགས་འདི་རྒྱུད་ལ་ཡོད་ན་བདེ་སྐྱིད་ཐམས་ཅད་འབྱུང་བར་ཤེས་ཏེ། བསོད་ནམས་ཡ་ཆེ་རུ་བཏང་ནས་ནོར་ལོངས་སྤྱོད་ཡོད་པ་འདི་གཏོང་ཕོད་ཆེ་ཞིང་བསོད་ནམས་དང་ཡེ་ཤེས་ཀྱི་ཚོགས་གཉིས་བསགས་པར་འབད་ཅིང༌། རང་རྒྱུད་ལ་བརྩོན་པའི་ལྕག་འདེབས་ནས་ཉིན་མཚན་རྟག་པར་དགེ་བ་ཁོ་ན་ལ་འབད་པ་དང༌། ངོ་ཚ་ཤེས་ཤིང་ཁྲེལ་ཡོད་པས་རང་རྒྱུད་གཙང་ལ་དམ་ཆོས་དང་བླ་མའི་ཕྱོགས་སུ་སྲོག་ཀྱང་གཏོང་བའི་ཕོད་པ་དང་ལྡན་ལ། ཐོས་བསམ་གྱི་ཤེས་རབ་ཀྱི་ཟབ་རྒྱས་དོན་ལ་དཔྱོད་ནུས་ཤིང་སྒོམ་པའི་ཤེས་རབ་ཀྱིས་ཕྱི་ཚོགས་དྲུག་གི་སྣང་བ་རང་གྲོལ་ཞིང་ནང་ཤེས་པའི་རྟོག་ཚོགས་ཆོས་ཉིད་སྟོང་པའི་ཡེ་ཤེས་སུ་རང་གྲོལ་ཏེ་སྐུ་གསུམ་ལམ་འཁྱེར་གྱི་དགོངས་པར་གནས་པའོ། ། ཡོན་ཏན་དྲུག་པོ་དེ་དག་གཅིག་ལ་ཚང་བའི་གང་ཟག་རྣམས་ཚེ་འདིར་འཁོར་བའི་ཕ་རོལ་ཏུ་འགྲོ་བའོ་ཞེས་གདམས་པའོ། ། (297) ཅིས་ཀྱང་དགོས་པའི་བསྒྲུབ་བྱ་རྣམ་དྲུག་ནི། །ཚེ་འདིའི་བྱ་བ་མི་གཙང་འདམ་རྫབ་བོར། ། མཐའ་གྲོལ་ཡེ་ཤེས་ཁྲི་གདུགས་ཅི་འཆར་གྱིས། །མ་རིག་མུན་པའི་སྨག་རུམ་ཅི་སངས་གྱིས། ། ཉམས་རྟོགས་སྒྲོ་བཏགས་མྱུ་གུ་ཅི་སྐྱེས་གྱིས། །གཟུང་འཛིན་འཁྲུལ་སྣང་རྨི་ལམ་ཅི་སངས་གྱིས། ། འབྲས་བུ་སྐུ་གསུམ་ནོར་བུ་ཅི་ལོན་གྱིས། །དམ་པའི་གདམས་ངག་ཡིན་ནོ་སེམས་ལ་ཞོག །ཅེས་པ་སྟེ། དམ་པའི་ཆོས་སྒྲུབ་པ་ལ་ཅིས་ཀྱང་དགོས་པའི་བསྒྲུབ་བྱ་རྣམ་པ་དྲུག་ཡོད། གང་རེད་ཟེར་ན། འཇིག་རྟེན་ཚེ་འདིའི་འཇིག་རྟེན་ཆོས་བརྒྱད་ཀྱི་བྱ་བ་ཐམས་ཅད་ནི་མི་གཙང་བ་འདམ་རྫབ་དང་འདྲ་བ་ཡིན་པས་འབོར་ཅི་ཐུབ་གྱིས། མཐའ་གྲོལ་གྱི་ཡེ་ཤེས་འདི་ཉིད་ནི། འཇིག་རྟེན་ན་མུན་པ་སེལ་བའི་སྒྲོན་མེ་ཁྲི་གདུགས་ཉི་མ་དང་འདྲ་བ་ཡིན་པས་ཡིད་ལ་ཅི་འཆར་བར་གྱིས། གཏི་མུག་མ་རིག་པ་མུན་པ་སྨག་རུམ་འདི་སངས་ཅི་ཐུབ་གྱིས། ཉམས་དང་རྟོགས་པ་ཐམས་ཅད་གློ་བུར་གྱི་འཁྲུལ་སྣང་མ་གཏོགས་རྟག་པ་དང་བདེན་པ་མེད་དེ། ཉམས་རྟོགས་མང་པོ་རྒྱུད་ལ་སྐྱེ་འོང་ན་ཉམས་སུ་ལེན་པའི་རྟགས་རེད་དུས་དེ་ཕྱིར་ན་མྱུ་གུ་ཅི་སྐྱེས་གྱིས། གཟུང་འཛིན་འཁྲུལ་པའི་སྣང་བ་འདི་རྨི་ལམ་དང་འདྲ་འདྲ་རེད་དུས་ཕར་ག་ཚོད་མེད་པ་སངས་ཐུབ་ཐུབ་གྱིས། འབྲས་བུ་སྐུ་གསུམ་གྱི་ཡོན་ཏན་འདི་རང་གི་རྒྱུད་ལ་ཇི་ལྟར་ལོན་པར་གྱིས། དེ་ལྟ་བུ་དགོས་པའི་བསྒྲུབ་བྱ་དྲུག་པོ་འདི་དམ་པའི་གདམས་ངག་ཡིན་ནོ་སེམས་ལ་ཞོག །(288) རང་བཞིན་མཆོག་ལ་བསླབ་པའི་ཆོས་དྲུག་ནི། །འཁྲུལ་བའི་ལུས་ཀྱི་བྱ་བྱེད་སྤངས་པ་དང༌། ། དོན་མེད་ངག་གི་སྨྲ་བརྗོད་སྤངས་པ་དང༌། །རྣམ་རྟོག་ཡིད་ཀྱི་འཕྲོ་འདུ་སྤངས་པ་དང༌། ། འདོད་ཡོན་རང་གའི་ཞེན་འཛིན་སྤངས་པ་དང༌། །རྣམ་གཡེང་འདུ་འཛིའི་འབྲེལ་འདྲིས་སྤངས་པ་དང༌། ། གཞན་སེམས་འཛིན་པའི་ངོ་སྲུང་སྤངས་པ་སྟེ། །འདི་དང་སུ་ལྡན་དམ་ཆོས་ཚུལ་བཞིན་འོང༌། ། ཞེས་ལམ་བསླབ་པར་བྱ་བའི་ཆོས་དྲུག་ཡོད། གང་རེད་ཟེར་ན། འཇིག་རྟེན་འཁྲུལ་པའི་ལུས་ཀྱི་བྱ་བྱེད་ཐམས་ཅད་སྤངས་ཅི་ཐུབ་བྱེད་པ་དང༌། དོན་མེད་པའི་ངག་འཁྱལ་གྱི་སྨྲ་བརྗོད་མང་པོ་སྤངས་ཅི་ཐུབ་བྱེད་དེ་ཁ་བཙུམ་རྒྱུ་དང༌། རྣམ་རྟོག་ཡིད་ཀྱིས་འཕྲོ་འདུ་མང་པོ་བྱས་ན་ཡིད་ཀྱིས་རྒྱལ་སྲིད་སྐྱོང་ནས་འཁྲུལ་འགྲོ་ཡི་རེད། དེ་སྤངས་ཅི་ཐུབ་དང༌། འདོད་ཡོན་གྱི་སྲེད་པ་ལ་ཞེན་འཛིན་སྤངས་ཅི་ཐུབ། རྣམ་གཡེང་འདུ་འཛིའི་ནང་དུ་ངོ་ཤེས་པ་མང་པོ་འབྲེལ་འདྲིས་སྤངས་པ་དང༌། གཞན་གྱི་སེམས་ངོ་བཟུང་སྲུང་བྱེད་རྒྱུ་སྤངས་ཅི་ཐུབ་སྟེ། འདི་དང་སུ་ལྡན་ན་དམ་པའི་ཆོས་ཚུལ་བཞིན་དུ་འོང་བ་ཡིན། (299) འདོད་པའི་གཟེབ་ཏུ་བཅིང་བའི་ཆོས་དྲུག་ནི། །སྤྲོས་པའི་བློ་དང་བྲལ་བར་འདོད་པ་དང༌། ། བདེ་སྟོང་དབྱེར་མེད་ཟུང་འཇུག་འདོད་པ་དང༌། །དམིགས་མེད་མཁའ་ལྟར་རྣམ་དག་འདོད་པ་དང༌། ། སྟོང་པ་ཡེ་ཤེས་སྙིང་པོ་ཅན་འདོད་དང༌། །རིག་པ་འོད་ཀྱི་ཁང་བུ་ཅན་འདོད་དང༌། ། གདོད་ནས་ཡེ་གྲོལ་རང་བྱུང་ཡེ་ཤེས་འདོད། །ཕྱོགས་རེའི་དོན་མཐོང་གླང་ཆེན་སྨྲས་པ་བཞིན། ། བདག་ལྟའི་དངོས་པོ་མཚན་མ་ཞེན་པ་ཡིན། །དེ་བས་ཕྱོགས་འཛིན་བདག་ལྟའི་གཟེབ་བོར་ལ། ། ཡིན་མིན་མེད་པའི་རང་རིག་ཕྱོགས་བྲལ་ནི། །མཐའ་གྲོལ་ཡངས་པ་ཆེན་པོར་ཐག་ཆོད་ཅིག །ཅེས་བྱ་བ་སྟེ། རང་གི་རེ་བ་ཡོད་པའི་གཟེབ་ཏུ་བཅིང་བའི་ཆོས་ཡིན་ཏེ། སྤྲོས་པའི་བློ་དང་བྲལ་བར་འདོད་པར་བྱས་ན་འབྲལ་མི་ཐུབ་པ་དང༌། བདེ་སྟོང་དབྱེར་མེད་ཟུང་འཇུག་གི་ལྟ་བ་འདོད་པ་དང༌། དེ་ནས་དམིགས་གཏད་ཀྱི་མཚན་མ་མེད་པའི་ལྟ་བ་མཁའ་ལྟར་དག་པ་དང༌། སྟོང་པ་ཡེ་ཤེས་ཀྱི་སྙིང་པོ་ཅན་རྟོགས་པར་འདོད་པ་དང༌། རིག་པ་འོད་ཀྱི་ཁང་བུ་ཅན་དུ་འདོད་པ་དང༌། གདོད་ནས་ཡེ་གྲོལ་རང་བྱུང་གི་ཡེ་ཤེས་འཐོབ་པར་འདོད་པ་དང༌། ལྟ་བ་དང་སྟོང་པ་ལ་སོགས་པའི་ཕྱོགས་རེའི་དོན་མཐོང་བར་འདོད་པ་གླང་པོ་ཆེ་སྨྲས་པ་བཞིན་དེ་ཐམས་ཅད་བདག་ཏུ་ལྟ་བའི་དངོས་པོ་མཚན་མ་ཞེན་པ་ཡིན་པས། དེ་ལྟ་བ་ཕྱོགས་རེ་ཙམ་མ་གཏོགས་ཆ་ཚང་མི་རྟོགས་པས། དེ་བས་ཕྱོགས་འཛིན་བདག་ལྟའི་གཟེབ་བོར་ལ་ཡིན་མིན་མེད་པའི་རིག་པ་ཕྱོགས་བྲལ་ནི། མཐའ་གྲོལ་ཀློང་ཡངས་ཆེན་པོར་ཐག་ཆོད་ཅིག །(300) ཉམས་སུ་ལེན་པའི་རང་འགགས་རྣམ་དྲུག་ནི། །ཕྱི་རོལ་གཟུང་བའི་ཤེས་པ་རང་འགགས་དང༌། ། ནང་གི་འཛིན་རྟོག་ཤེས་པ་རང་སར་འགགས། །གསང་བ་སྣང་ངོ་དམིགས་པ་རང་འགགས་དང༌། ཁོ་ན་ཉིད་དྲན་ཆད་ཆོད་རང་འགགས་དང༌། །མཐར་ཐུག་ཉམས་སྣང་རང་ངོ་རང་འགགས་དང༌། ། མཉམ་རྗེས་རེས་འཇོག་རིག་པ་རང་འགགས་ཏེ། །འདི་དྲུག་མཐར་ཕྱིན་དགོངས་པ་ཟད་སར་སྐྱོལ། ། ད་འདི་རྫོགས་པ་ཆེན་པོའི་ལྟ་བ་སྐད་ཆ་ཡིན་ས་རེད་ཅི་གོ་ཡི་མིན་འདུག །ཉམས་སུ་ལེན་པའི་འགག་དྲུག་ཡོད། གང་རེད་ཟེར་ན། ཕྱི་རོལ་གྱི་བཟུང་བའི་ཡུལ་ལ་སེམས་ཆགས་པ་འདི་རང་ཤུགས་འགག་འགྲོ་རྒྱུ་ཞིག་གཉེན་པོ་བསྟེན་མི་དགོས་པ་དང༌། ནང་གིའང་ཡུལ་འདི་ལ་ཆགས་སྡང་གི་འཛིན་པ་རྟོག་པ་ནང་གི་ལྟ་བ་རྟོགས་འོང་དུས་རང་སར་འགགས་པ་དང༌། གསང་བའི་བཟང་ངན་གྱི་མཐོང་བ་གང་ཡིན་པ་དེ་ལ༌། བཟང་པོ་ལ་ཞེན་པ། ངན་པ་ལ་ཆགས་པ་རེ་དོགས་ཐམས་ཅད་རང་འགགས། ཆོས་ཐམས་ཅད་ཀྱི་གནས་ལུགས་དེ་ཁོ་ན་ཉིད་ཀྱི་ངོ་བོ་འདི་དམིགས་མེད་ཀྱི་དྲན་པའི་སྒོ་ནས་ཇི་ལྟར་ཤེས་པ་དང༌། མཐར་ཐུག་ཉམས་ཀྱི་སྣང་བ་ཐམས་ཅད་ཕར་ཟད་སར་བསྐྱལ་ཏེ་རང་ངོ་རང་འགགས་དང༌། མཉམ་གཞག་དང་རྗེས་ཤེས་ཀྱི་ཤེས་པ་གཉིས་པོ་འདི་ཁྱད་པར་མེད་པར་རང་འགགས་ཏེ་འདི་དྲུག་མཐར་ཕྱིན་ན་དགོངས་པ་ཟད་ས་ལ་འཁྱོལ་བ་ཡིན། (301) མ་འདས་དྲུག་གིས་ཉམས་སུ་བླང་བ་ནི། །རང་ལུས་རྒྱལ་བའི་དཀྱིལ་འཁོར་མ་འདས་དང༌། ། ངག་བརྗོད་གསུང་གི་འགྲོ་དོན་མ་འདས་དང༌། །ཡིད་ནི་ཆོས་སྐུའི་དགོངས་པ་མ་འདས་དང༌། ། བཟའ་བཏུང་བདུད་རྩིའི་མཆོད་ལས་མ་འདས་དང༌། །འགྲོ་འདུག་སྒྱུ་མའི་འཕྲིན་ལས་མ་འདས་དང༌། ། ཉམས་ལེན་ཆོས་ཉིད་དོན་ལས་མ་འདས་དང༌། །རྣམ་པ་དྲུག་ལ་གང་གིས་བསླབས་གྱུར་པ། ། གསང་མཆོག་རྒྱལ་པོའི་མཛོད་ལ་སྤྱོད་པ་ཡིན། ། ཞེས་པ་སྟེ། ཆོས་ཉིད་ཀྱི་གནད་རྟོགས་སོང་ན། དཔེར་ན་མེ་མེའི་ཚ་བ་ལས་འདས་ཀྱི་མ་རེད། དེ་ལྟ་བུ་ཉམས་ལེན་དྲུག་ཡོད། རང་གི་ལུས་འདི་གདན་གསུམ་ཚང་བའི་དཀྱིལ་འཁོར་ལས་གཏན་ནས་འདས་མེད་པས། དེ་ལུས་ཐ་མལ་གྱི་འདུ་ཤེས་བཞག་མི་དགོས། ངག་གི་སྨྲ་བརྗོད་ཐམས་ཅད་སྐྱེ་མེད་སྤྲོས་པ་དང་བྲལ་བ་སངས་རྒྱས་གསུང་གི་ཐོས་ཚད་རང་གྲོལ་དུ་གྲུབ་པ་ཡིན་ཏེ་དེ་ལས་མ་འདས་པ་ཡིན། ཡིད་རང་གྲོལ་གྱི་དགོངས་པ་རྟོགས་ཟིན་ནས་ཆོས་སྐུའི་དགོངས་པ་ཟེར་རང་རིག་ཡིད་ཉམས་མྱོང་དེ་ལས་ཐ་དད་པ་ཞིག་མེད་དུས་དེ་མ་འདས། བཟའ་བཏུང་ཐམས་ཅད་གདན་གསུམ་ཚང་བའི་དཀྱིལ་འཁོར་ལ་མཆོད་པ་བྱས་བཞག་ན་བདུད་རྩིའི་མཆོད་པ་ལས་མ་འདས་པ་དང༌། འགྲོ་བ་དང་འདུག་པ་ཐམས་ཅད་ཆོས་ཉིད་ཀྱི་ལྟ་བ་དང་མ་བྲལ་ན་རྐང་གཉིས་རྡུལ་ཚོན་གྱི་ཐིག་ལེ། བསྙེན་སྒྲུབ་དཀྱིལ་འཁོར་གྱི་སྒྲུབ་པ། སྒུལ་བསྐྱོད་ཕྱག་རྒྱའི་རང་བཞིན་ཡིན་པས་དེ་ལས་མ་འདས་པ་དང༌། མཉམ་བཞག་དང་རྗེས་ཐོབ་གང་ཡིན་ན་ཉམས་ལེན་ཐམས་ཅད་ཆོས་ཉིད་ཀྱི་དོན་ལས་མ་འདས་པ། དེ་མ་འདས་པ་རྣམ་པ་དྲུག་ལ་གང་གིས་བསླབས་པར་གྱུར་པ་འདི་ནི། གསང་མཆོག་རྒྱལ་པོ་རྫོགས་པ་ཆེན་པོའི་མཛོད་ལ་སྤྱོད་དུས་རྫོགས་པ་ཆེན་པོའི་མཛོད་བདག་ཡིན་འགྲོ་ལེ་ཡིན་ས་རེད། (302) འཁོར་བའི་རང་བཞིན་དཔེ་དྲུག་བསྟན་པ་ནི། །གང་ཡང་བདེན་མེད་སྒྱུ་མའི་སྐྱེས་བུ་འདྲ། ། དེ་བཞིན་འཁྲུལ་སྣང་སྣ་ཚོགས་རྨི་ལམ་འདྲ། །སྣང་དུས་རང་བཞིན་མེད་པ་ཆུ་ཟླ་འདྲ། ། བཟང་ངན་བདེ་སྡུག་འགྱུར་བས་སྤྲིན་དང་འདྲ། །ཚོར་དང་མ་ཚོར་མི་རྟག་ཟིལ་པ་འདྲ། ། རང་བྱུང་རང་ཞིག་ཆུ་ཡི་ཆུ་བུར་འདྲ། །དེ་ལྟར་རྒྱུད་ལ་སྦྱར་ཏེ་བསྒོམ་པ་གཅེས། ། གསུངས་ནས་བཟུང་སྟེ། ད་ཡང་འཁོར་བའི་རང་བཞིན་ལ་མི་རྟག་པའི་དཔེ་དྲུག་ཡོད། གང་རེད་ཟེར་ན། ཚེ་འདིའི་སྣང་བ་བཟང་ངན་གང་ཡིན་ན་བདེན་པར་གྲུབ་པ་ཅུང་ཟད་ཡོད་མ་རེད། སྒྱུ་མ་མཁན་གྱི་རིག་སྔགས་ཀྱིས་རྟ་དང་གླང་པོ། སྐྱེས་པ་བུད་མེད་དུ་སྤྲུལ་སྤྲོས་སྣང་འདྲ་འདྲ་ཡིན། དེ་བཞིན་དུ་བཟང་ངན་གྱི་འཁྲུལ་སྣང་འདི་ཐམས་ཅད་དོ་དགོང་གི་རྨི་ལམ་དང་འདྲ་འདྲ་ཡིན། གང་ཡང་འདི་ལ་རྗེས་གཅོད་བྱེད་རྒྱུ་མེད། ཚོགས་དྲུག་གི་སྣང་བ་གང་འབྱུང་ནའང་འདི་ལ་རིགས་པས་ངོ་མ་བརྟགས་བཞག་ན་རང་བཞིན་མེད་པ་ཆུ་ནང་གི་ཟླ་གཟུགས་དང་འདྲ་བ་ཡིན། རང་ལ་བཟང་པོའི་ཡོན་ཏན་འབྱུང་ན་འདྲ། ངན་པའི་སྡུག་བསྔལ་འབྱུང་ན་འདྲ་བདེ་སྡུག་ཐམས་ཅད་ནམ་མཁའི་སྤྲིན་དང་འདྲ་བ། ད་ལྟ་ཡོད་ན་ད་ལྟ་མེད། རེས་འགའ་དཀར་པོ། རེས་འགའ་ནག་པོ་མཐོང་རེད། བདེ་སྡུག་གི་ཚོར་བ་འདི་ཚོར་བས་ཉམས་སུ་མྱོང་བ་དང༌། མ་ཚོར་བ་ཐམས་ཅད་མི་རྟག་པ་རྩྭ་ཁའི་ཟིལ་པ་དང་འདྲ་བ་ཡིན། རང་བཞིན་དེའི་མཚན་ཉིད་འདི་རྟོགས་སོང་ན། དཔེར་ན་ཆུའི་ནང་གི་ལྦུ་བ་ཐམས་ཅད་གཉེན་པོ་གཞན་དུ་བསྟེན་མི་དགོས་པ་རང་ཤུགས་ཀྱིས་རང་གིས་རང་མེད་འགྲོ་རེད་དུས། ཆུའི་ཆུ་བུར་དང་འདྲ་བ་སྟེ་དེ་ལྟར་རྒྱུད་ལ་སྦྱར་ཏེ་བསྒོམ་པ་གཅེས་སོ། (303) །མྱང་འདས་རང་བཞིན་དཔེ་དྲུག་བསྟན་པ་ནི། །སྣ་ཚོགས་སེམས་ཉིད་འདུས་པ་ཉི་ཟེར་སྙིང་པོ་འདྲ། ། སེམས་ཉིད་སྐྱོན་གྱིས་མ་གོས་འདམ་གྱི་པདྨ་འདྲ། །ཡོན་ཏན་ལྷུན་གྱིས་གྲུབ་པ་ཡིད་བཞིན་ནོར་བུ་འདྲ། ། རང་གསལ་རྟོག་པས་མ་བསྒྲིབས་ཉི་ཟླ་སྤྲིན་བྲལ་འདྲ། །ཀུན་ཁྱབ་ཕྱོགས་ལྷུང་མེད་པ་སྟོང་གསལ་ནམ་མཁའ་འདྲ། ། ཀུན་རྫོབ་འཕེལ་འགྲིབ་མེད་པས་རྒྱ་མཚོ་ཆེན་པོ་འདྲ། །དེ་ལྟར་སུས་ཤེས་འཁོར་འདས་གཉིས་མེད་གྲོལ། ། མྱ་ངན་ལས་འདས་པའི་རང་བཞིན་དཔེ་དྲུག་བསྟན་པ་ནི། སྣ་ཚོགས་སྣང་བའི་སེམས་འདི་འཁོར་འདས་སྣ་ཚོགས་པ་དག་མ་དག་སྣ་ཚོགས་མཐོང་བ་འདི། དཔེར་ན་ཉི་མ་འདི་འོད་ཟེར་ཤར་འོང་དུས་འོད་ཟེར་འདི་ཉི་མ་ཡོད་ན་ཡོད་རྒྱུ་རེད། ཉི་མ་མེད་ན་མེད་རྒྱུ་རེད་དུས། དེ་ཕྱིར་ན་སྣ་ཚོགས་པའི་སྣང་བ་འདི་ཐམས་ཅད་སེམས་ཀྱི་རང་རྩལ་འདི་ཡིན། སེམས་ཀྱི་ངོ་བོ་གནས་ལུགས་འདི་གོ་སོང་ན་སེམས་སྟོང་པ་ཉིད་རེད་དུས། སེམས་ཉིད་སྟོང་པ་ཉིད་ལ་ལས་དང་ཉོན་མོངས་པའི་སྐྱོན་གྱིས་མ་གོས་པ་འདམ་གྱི་པདྨ་དང་འདྲ་བ་ཡིན། སེམས་ཀྱི་ངོ་བོ་ལ་སྐུ་དང་ཡེ་ཤེས་ཐམས་ཅད་ཡེ་ནས་ཏིལ་ལ་མར་བཞིན་དུ་ཡོན་ཏན་ལྷུན་གྱིས་གྲུབ་པས་ན་ཡིད་བཞིན་གྱི་ནོར་བུ་དང་འདྲ་བ་ཡིན། སེམས་འདི་གཏིང་གསལ་ཆེན་པོ་ཡིན་པས་ན་རང་གསལ་རྟོག་པའི་ལས་ཉོན་གྱིས་མ་བསྒྲིབས་པ་ཉི་མ་སྤྲིན་དང་བྲལ་བ་ལྟ་བུ་ཡིན། སེམས་འདི་འཁོར་འདས་ཀུན་ལ་ཁྱབ་ཅིང་སེམས་ཁོ་རང་སྟོང་ཉིད་ཕྱོགས་ལྷུང་མེད་པའི་སྟོང་གསལ་ནམ་མཁའ་དང་འདྲ་བ་ཡིན། སེམས་ཀྱི་ངོ་བོ་དེ་ལ་ཡོན་ཏན་ཡོད་པས་ཡར་འཕེལ་ཡག་བཞག་རྒྱུ་དང༌། སྐྱོན་ཡོད་པས་མ་སྡུག་བཞག་རྒྱུ་འགྲིབ་པ་མེད་པ་རྒྱ་མཚོ་ཆེན་པོ་དང་འདྲ་བ་ཡིན། དེ་ལྟར་སུས་ཤེས་ན་འཁོར་བ་སྤང་བྱ་མེད། མྱང་འདས་བླང་རྒྱུ་མེད་གཉིས་མེད་ཆེན་པོ་གྲོལ་བ་ཡིན། (304) གཅེས་པ་དྲུག་གིས་རང་ལ་བསྐུལ་བ་ནི། །རང་འདུན་རང་གིས་བཅད་དེ་ཆོས་ལ་འཇུག་པ་གཅེས། ། རང་བསྐུལ་རང་ལ་བཏབ་སྟེ་དགེ་སྦྱོར་བསྐུལ་བ་གཅེས། །རང་གྲོས་རང་ལ་བཏབ་སྟེ་གཉེན་པོ་བསྟེན་པ་གཅེས། ། རང་ལས་རང་གིས་བྱས་ཏེ་དཀའ་བ་སྤྱད་པ་གཅེས། །རང་མགོ་རང་གིས་བཏོན་ཏེ་སྒྲུབ་པ་མཐར་ཕྱིན་གཅེས། ། རང་གཉེན་རང་གིས་བསྐྱངས་ཏེ་འགྲོ་དྲུག་བསྒྲལ་བ་གཅེས། ། སྤྱི་ཡི་གདམས་ངག་ཡིན་པས་སེམས་ལ་ཞོག ། དེ་ནས་གཅེས་པ་དྲུག་གིས་རང་ལ་རང་བསྐུལ་བ་གདབ་པ་འདི་ནི། རང་འདུན་རང་གིས་བཅད་དེ་ཆོས་ལ་འཇུག་པ་གཅེས། །ཟེར། རང་ཐག་རང་གིས་བཅད་དམ་པའི་ཆོས་ལ་འཇུག །ཕ་མ་གཉེན་བཤེས་ལ་སོགས་པས་འཇིག་རྟེན་གྱི་བྱ་བ་བྱེད་ཟེར་ན་ཁ་མི་ཉན་དེ་འདྲ་བྱེད་དགོས་གསུངས། དེ་ནས་རང་གི་བསྐུལ་མ་རང་གིས་བཏབ་སྟེ། རང་གི་དགེ་རྒན་རང་གིས་བྱེད་ནས་དགེ་སྦྱོར་ལ་རྩེ་གཅིག་ཏུ་བསྐུལ་བ་གཅེས། དུས་དང་རྣམ་པ་ཀུན་ཏུ་རང་གི་གྲོས་རང་ལ་བཏབ་སྟེ། རང་གིས་ད་ལྟ་སྡིག་པ་བྱེད་ཀྱི་འདུག་དང༌། དགེ་བ་བྱེད་ཀྱི་འདུག་ལྟ། སྡིག་པ་བྱེད་ཀྱི་འདུག་ན་གཉེན་པོ་བསྟེན་ཏེ་བཤགས། དགེ་བ་བྱེད་ཀྱི་འདུག་ན་གོང་འཕེལ་དུ་བྱེད་དེ་རང་གིས་རང་ལ་བཟང་བསླབ་དགོས་རེད་གསུངས་རེད། རང་ལས་རང་གིས་འདེད་དེ་ཟེར། རང་གི་དོན་དག་གི་ལས་ཀ་ཞིག་ཡོད་ན། རང་གིས་རང་ལ་བསྐུལ་བ་གདབ་དགོས་རེད་མ་གཏོགས། གཞན་གྱི་ངོ་སྲུང་ལ་སོགས་དམིགས་ནས་བྱེད་ཉན་རྒྱུ་མ་རེད། དཔེར་ན་དཔོན་པོའི་ཁྲིམས་དང༌། དགེ་འདུན་སྤྱི་ཁྲིམས་ཀྱི་ཁྲིམས་ལྟ་བུ་མ་ཡིན་པ། རང་ལས་རང་གིས་བྱས་ཏེ། ལྟོགས་ན། འཁྱག་ན་དམ་པའི་ཆོས་བློས་མི་གཏོང་བ་དཀའ་བ་སྤྱད་པ་གཅེས། དེ་ལྟར་བྱས་ན་དེ་ནས་རང་མགོ་རང་གིས་འཐོན་འོང་དུས། ཚེ་དང་སྒྲུབ་པ་མཉམ་པ་མཐར་ཕྱིན་པ་གཅེས་པ་ཡིན། དེ་ནས་ཚེ་དང་སྒྲུབ་པ་མཉམ་ཚར་ནས་བཟུང་རང་གི་གཉེན་འཁོར་རང་གིས་བསྐྱངས་བཞག་ཡོད། དེ་ནས་རང་གི་གཉེན་རེད་ཟེར་དུས་ཕ་མ་སྤུན་མཆེད་མ་རེད། འགྲོ་བ་རིགས་དྲུག་གི་སེམས་ཅན་རེད། དེ་ཐམས་ཅད་ལ་རང་གིས་ཕན་གང་ཐུབ་བྱས་པ་ཡིན། སྤྱི་ཡི་གདམས་ངག་ཡིན་པས་རང་གི་སེམས་ལ་ཞོག །གསུངས། དེ་སྤྱི་ཡི་གདམས་ངག་ཡིན་རང་གི་སེམས་ལ་ཞོག །(305) རྒྱུད་དང་དགེ་སྦྱོར་བསྲེ་བའི་ཆོས་དྲུག་ནི། །དགེ་སྡིག་ཅི་བྱས་ཡང་ཡང་བརྟག་པར་བྱ། ། ཐ་མལ་རང་གའི་རྣམ་རྟོག་གདུལ་བར་བྱ། །རྟག་ཏུ་གུས་པས་གསོལ་བ་ཡེང་མེད་གདབ། ། བཀའ་དང་བསྟན་བཅོས་གསུང་བཞིན་ནན་ཏན་བྱ། །རྟོགས་པའི་གདེང་གིས་རང་སྣང་བསླང་བར་བྱ། ། ཅི་བྱེད་ཕྱོགས་བྲལ་དགོངས་པས་ཟིན་པར་བྱ། །དེ་ལྟར་བྱས་ན་ཐར་ལམ་བྱང་ཆུབ་འགྲུབ། ། གསུངས་དུས། རང་གི་སེམས་རྒྱུད་དེ་དང་དགེ་སྦྱོར་གཉིས་རོ་གཅིག་ཏུ་འདྲེས་ན། ཆོས་དང་སེམས་རྒྱུད་འདྲེས་དུས་ཆོས་ཉམས་ལེན་བྱས་པའི་གོ་ཆོད་གསུངས་དུས་དེ་འདྲེས་དགོས། དེ་འདྲེས་འབྱེད་འདི་ལ་ད་ལྟ་དགེ་སྦྱོར་དང་སེམས་གཉིས་བསྲེ་དགོས། བསྲེ་བའི་ཆོས་ཅི་རེད་ཟེར་ན། རང་གི་ལུས་ངག་ཡིད་གསུམ་གྱིས་དགེ་བ་སྡིག་པ་ཅི་བྱེད་འདི་ཡང་ཡང་དྲན་པས་བཟུང་ནས། དགེ་བ་བྱས་འདུག་ན་དེ་དགེ་བ་ལ་སྤྲོ་བ་བྱེད་དེ་ཡང་ནས་ཡང་དུ་རྒྱ་ཆེ་རུ་གཏོང༌། སྡིག་པ་བྱེད་ཀྱི་ཡོད་ན་སྡིག་པ་བྱས་པ་ལ་འགྱོད་པ་བསྐྱེད་དེ་བཤགས་པ་བྱ་དགོས། ཐ་མལ་རང་གའི་རྣམ་རྟོག་གདུལ་བར་བྱ། །ཟེར་དེ་ནས་ཡང་ནས་ཡང་དུ་ལྟ་དུས་དེ་ནས་རྣམ་རྟོག་འདི་སྐྱག་ལང་དུ་ཤོར་བཞག་ན་འཁྲུལ་བྱེད་འདི་རེད་དུས། རྣམ་རྟོག་སྐྱག་ལང་དུ་མི་བཏང་བ་མགོ་མནན་ཏེ་འདུལ་དགོས། མགོ་མནན་ཏེ་འདུལ་བར་འགྱུར་པའི་ཚེ་ན་དུས་རྟག་ཏུ་རྣམ་རྟོག་སྐྱག་ལང་མི་ཤོར་བ་དང༌། འཁྲུལ་པའི་ལས་མི་བསགས་པ་དང༌། སེམས་དང་ཆོས་རྒྱུད་འདྲེས་པའི་རྟག་ཏུ་གུས་པས་བླ་མ་ལ་གསོལ་བ་ཡང་ནས་ཡང་དུ་བཏབ་སྟེ། སྐྱིད་སྡུག་ལེགས་ཉེས་ཅི་འབྱུང་ནའང་ཡེང་བ་མེད་པའི་སྒོ་ནས་གདབ། དེ་ལྟར་གསོལ་བ་འདེབས་ཚར་དུས་སངས་རྒྱས་ཀྱི་བཀའ་དང་བསྟན་བཅོས་ཉམས་ལེན་གཞུང་ནས་ཅི་འདྲ་གསུངས་པ་བཞིན་དུ། རང་གི་ལུས་ངག་ཡིད་གསུམ་གྱི་སྤྱོད་པ་འདི་སངས་རྒྱས་ཀྱི་བཀའ་དང་རྗེས་འཇུག་གི་བསྟན་བཅོས་དང་མཐུན་པ་ཅན་ཞིག་ཨེ་ཐོན་མི་ཐོན་ལྟ་ཡང་ནས་ཡང་དུ་བྱས་ན། དམ་པའི་ཆོས་ལ་རིམ་གྱིས་རྒྱུད་གོམས་ཡོང་རྒྱུ་རེད་དུས་ནན་ཏན་བྱ། དེ་ལྟར་ནན་ཏན་བྱེད་དུས་ཆོས་ཉིད་ཀྱི་ལྟ་བ་རྟོགས་པ་འདི་གདེང་ཞིག་ཐོབ་སོང་ན། རང་གི་སྣང་བ་ཐམས་ཅད་ཆོས་ཀྱི་གྲོགས་སུ་འགྱུར་བས་བསླང་བར་བྱ། ལུས་ངག་ཡིད་གསུམ་གྱིས་ཅི་བྱེད་ཐམས་ཅད་ངས་འདི་འདྲ་བ་དགེ་བ་རྒྱ་ཆེན་པོ་ཞིག་བྱས་བཞག་ཡོད་བསམ་ནས་མཆོག་འཛིན་མེད་པ་དང༌། ང་ལ་ཡོན་ཏན་འདི་ཡོད་བསམ་རྒྱུའི་ང་རྒྱལ་ལ་སོགས་པ་མེད་པས། དགེ་བ་བྱས་ནི་བྱས་པ་ལ་སྒྱུ་མ་དང་རྨི་ལམ་ལྟ་བུའི་ངང་ནས་བྱེད། བྱེད་པ་དེ་ལའང་འཛིན་པ་མེད་པ་ཞིག་དགེ་བ་རྒྱ་ཆེན་པོ་བྱེད། ད་རུང་འདི་བས་ཆེ་ཙམ་ཞིག་བྱེད། སངས་རྒྱས་དང་བྱང་ཆུབ་སེམས་དཔའ་འདི་ལྟ་བུ་མང་པོ་ཡོད་རེད་བསམ་ཡང་ནས་ཡང་དུ་ཟིན་པར་བྱ། དེ་ལྟར་བྱས་ན་ཐར་པ་བྱང་ཆུབ་ཀྱི་ལམ་འདི་མྱུར་དུ་འགྲུབ་པར་འགྱུར་བ་ཡིན། ༼གཅེས་པ་དྲུག༴ སེམས་ལ་ཞོག །ཅེས་པའི་འགྲེལ་བཤད་བསྐྱར་ནས་གསུངས།༽མི་ཆོས་རང་ཉིད་ཀྱི་འདུན་མ་འདི་དམ་པའི་ཆོས་ལ་ཡིན་པ་ལྟ་སྟེ། ཐག་རང་གིས་བཅད་དེ་ཕ་རྒན་དང་ཞང་རྒན་ཕ་ཡུལ་གཅིག་ལ་མི་བལྟ། དམ་པའི་ཆོས་ལ་འཇུག་པ་གཅེས་པ་ཡིན། དེ་ནས་ཆོས་ལ་འཇུག་པ་དེའི་སྐབས་སུ་རང་གི་དགེ་རྒན་རང་གིས་བྱེད་དེ་འཆི་བ་མི་རྟག་པ་དང༌། འཁོར་བའི་ཉེས་དམིགས་དྲན་པས་རང་ལ་བསྐུལ་བ་བཏབ། དུས་རྟག་ཏུ་གཉིད་ཁུག་ཁུག་དགེ་སྦྱོར་བསྐུལ་བ་གཅེས། རང་གི་བསམ་བློའི་གྲོས་ཐམས་ཅད་རང་ལ་བཏབ། ཐོག་མེད་ནས་ད་ལྟ་ཡན་ཆོད་དུ་འཁོར་བའི་ཆགས་སྡང་ལ་རྩ་བ་མིན་འདུག །ད་དམ་པའི་ཆོས་བསྒྲུབ་དགོས་འདུག་བསམ་ཐོས་བསམ་སྒོམ་གསུམ་གྱི་གཉེན་པོ་བསྟེན་པ་གཅེས། དེ་ནས་ཆོས་སྒྲུབ་པའི་སྐབས་དེ་ན་ལ་རང་གི་དོན་དག་ད་ལྟ་རང་དོན་རང་གཅེས་ཀྱི་སྒོ་ནས་རང་གི་ལས་བྱས། དེ་ཚེ་ལྟོགས་ན། འཁྱག་ན། སྟོད་འབོག་ཀྱང་མི་གྱོན། ཤའང་མི་ཟ་དཀའ་བ་སྤྱད་པ་གཅེས། རང་མགོ་རང་གིས་བཏོན་ཏེ་དམ་པའི་ཆོས་ལ་ཐོག་མར་ཐོས་པ་བྱེད། བར་དུ་བསམ་པ་བྱེད། ཐ་ཀ་སྒྲུབ་པ་བྱས་ནས་རྟོགས་པའི་བཙན་ས་ཟིན་པ་གཅེས། རང་གི་གཉེན་ཕ་མ་བུ་བརྒྱུད་ལ་སོགས་པ་མི་བསྐྱངས་ཏེ། རང་གི་གཉེན་འཁོར་སུ་ཡིན་ཟེར་ན་སེམས་ཅན་འདི་རྣམས་ལ་གཞན་ཕན་གྱི་བསམ་པ་བྱས་ན་འདི་སེམས་སངས་རྒྱས་ཐུབ་བསམ་སྟེ་སེམས་ཅན་ཐམས་ཅད་ལ་སྙིང་རྗེ་ཆེན་པོའི་སྒོ་ནས་འགྲོ་དྲུག་འཁོར་བའི་རྒྱ་མཚོ་ལས་བསྒྲལ་བ་གཅེས། དེ་ཆོས་པ་སྤྱི་ཡི་གདམས་ངག་ཡིན་པས་སེམས་ལ་ཞོག །