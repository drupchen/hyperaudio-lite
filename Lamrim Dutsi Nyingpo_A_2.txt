ཆ་ཤས་ཀྱི་དམ་བཅའ་ཉམས་སོང་རེད། མ་ཕྲད་ན་སོ་སོར་འབྲེལ་མེད་རེད་ཚར་དུས། དཔེར་ན་ཤར་གྱི་རི་དང་ནུབ་ཀྱི་རི་གཉིས་ཕན་ཚུན་འབྲེལ་བ་ཡོད་མ་རེད་དུས། འབྲེལ་མེད་དུ་གནས་པའི་ཕྱིར་ན། དེ་འདས་པ་ནི་འགགས་ཟིན་པས་དངོས་པོར་མི་གྱུར་པས། དཔེར་ན། མི་ཤི་ཚར་ན་མིང་ཙམ་མ་གཏོགས་ཡོད་རྒྱུ་མ་རེད་དུས་མི་རིགས། མ་འོངས་པ་ནི་མོ་གཤམ་གྱི་བུ་དང་རི་བོང་གི་རྭ་ལྟ་བུ་གཏན་ནས་མ་སྐྱེས་པའི་ཕྱིར་ན། མ་འོངས་པ་ཟེར། མིང་ཞིག་བཏགས་རེད་མ་གཏོགས། དངོས་པོར་མི་རུང་། 

དེ་འདས་པ་དང་མ་འོངས་པ་གཉིས་ལ་མ་ལྟོས་པའི་ད་ལྟ་བ་ཞིག་ཡོད་ན། ད་ལྟ་བ་འདི་ལ། དབྱིབས་རི་ཡི་བཟོ་ལྟ་འདྲ་འདུག་དང་། ཆུ་ཡི་བཟོ་ལྟ་འདྲ་འདུག །ཁ་དོག་དཀར་སེར་དམར་ལྗང་གང་འདུག །དངོས་པོ་ཡོད་པ་ཀ་བ་དང་བུམ་པ་ལྟ་བུ་ཡིན་དང་། དེ་ནས་དངོས་པོ་མེད་པ་བར་སྣང་གི་མེ་ཏོག་ལྟ་བུ་ཞིག་ཡིན། དེ་གཅིག་ཡིན་དང་། དུ་མ་ཡིན་ལ་སོགས་པ་དབུ་མ་རིགས་པ་དུ་མ་ཡི་སྒོ་ནས་ཡང་ནས་ཡང་དུ་དཔྱད་ན། དངོས་པོར་གྲུབ་རིགས་པའི་ཚུལ་དུ་མ་ཡིས་དཔྱད་ཀྱང་དོན་དུ། མཁས་པ་ཇི་ལྟ་སྐྱེས་བུའི་རིགས་པས་དཔྱད་ན་མི་རྙེད་པའི་ཕྱིར་ན། དངོས་པོར་མི་རུང་བ་དང་། གཞན་ཡང་དེ་ལྟ་བུའི་གཟུང་འཛིན་གཉིས་སུ་མེད་པའི་ཡེ་ཤེས་དེ་ཡོད་པར་རྟོགས་བྱེད་ཀྱི་ཚད་མ་དེ་གང་ལས་བྱུང་ལེ་ཟེར་ན། སེམས་ལས་བྱུང་བ་ཡིན་ཟེར། དེ་སེམས་ལས་བྱུང་བ་ཡིན་དང་། སེམས་ཁོ་རང་དངོས་ཡིན། དང་པོ་སེམས་ལས་བྱུང་བ་ཡིན་ན། སེམས་ལས་བྱུང་བ་འདི་སེམས་ཁོ་རང་འདི་ག་འདྲ་འདུག །དེ་ནས་སེམས་ཁོ་རང་ལ་དུས་གསུམ་སྐད་ཅིག་གི་ཆ་ཕྱེ་ན་སེམས་ཟེར་མཁན་འདི་རེད་ཟེར་རྒྱུ་གཅིག་དང་། གཟུགས་དང་། དབྱིབས་དང་། ཁ་དོག །དངོས་པོ་མཚན་མ་གང་ཡང་གྲུབ་རྒྱུ་མ་རེད་དུས། དེ་ནས་སེམས་ཁོ་རང་མ་གྲུབ་ཚར་ནས་བཟུང་སྟེ། དེ་ནས་སེམས་ལས་བྱུང་ས་མེད་ཚར་ནས་འབྱུང་རྒྱུའི་སེམས་དེ་ཡང་། རྫུན་པར་ཡིན་པ་སྔར་ནས་གཏན་ལ་ཕབ་ཟིན་པ་ཡིན། དེ་ཡུལ་ཅན་ཤེས་པ་རྫུན་པས་ཡུལ་བདེན་པ་མཐོང་དུ་མི་རུང་། ཕྱི་མ་སེམས་ཁོ་རང་དངོས་གནས་ཡིན་ཟེར་ན། སེམས་གཅིག་པུ་དེ་ལ། དེ་གཞལ་བྱ་སེམས་གཅིག་ཁོ་རང་དེ་གཞལ་བྱ་འཇལ་བྱེད་ཀྱི་ཡུལ་དང་ཡུལ་ཅན་གཉིས་ཡོད་དམ་མེད། གཞལ་བྱ་འཇལ་བྱེད་ཀྱི་ཡུལ་ཡུལ་ཅན་གཉིས་ཡོད་ན། དེ་སེམས་ད་ལྟ་ཡུལ་མེད་རང་གིས་མྱོང་བ་ཡི་སྒོ་ནས་ཤེས་རྒྱུ་རེད། གཉིས་སུ་འགྲོ་བས་ན། མི་གཅིག་ལ་སེམས་གཉིས། ཡུལ་གྱི་སེམས་གཅིག །ཡུལ་ཅན་གྱི་སེམས་གཅིག །ཡོད་དགོས་རེད། མི་འཐད་པ་དང་། 

དེ་གཉིས་སུ་མེད་ཟེར་མཁན་ཞིག་ཡིན་ན། དཔེར་ན། ཕྱུགས་ཀྱི་རྭ་གཡས་གཡོན་གཉིས་གཅིག་ཏུ་བསྒྲིལ་བཞག་པ་དང་སྐུད་པ་དཀར་དམར་གཉིས། གཅིག་ཏུ་བསྒྲིལ་ཟུང་འཇུག་རེད་སོང་ན། དེ་ཟུང་འཇུག་འདི་ཕན་གྱི་མ་རེད། ༺དཀར་པོར་བལྟས་བཞག་ན། ནག་པོ་འཇོམས་ཚར་ཡོད་རེད། ནག་པོ་མེད་ན། དཀར་པོ་འཇོམས་ཚར་ཡོད་རེད་དུས།༻དེར་མ་ཟད་དེ་གཉིས་མེད་ཀྱི་ཡེ་ཤེས་ཟེར། གཟུང་འཛིན་གཉིས་སུ་མེད་པའི་ཡེ་ཤེས་ཟེར་མཁན་ཞིག །ད་ལྟ་རྟོགས་བྱ་མཐར་ཐུག་པ་ཞིག་ཡོད་གསུངས་བསྡད་རྒྱུ་དེའང་། དངོས་གནས་དྲང་གནས་འདི་རེད་ཟེར་རྒྱུ། དངོས་པོ་མཚན་མ་ཐེར་ཟུག་ཅིག་ཡོད་ན་གཏན་ནས་ཡོད་སྲིད་ཀྱི་མ་རེད་དུས། དེ་གཉིས་མེད་ཀྱི་ཡེ་ཤེས་དེའང་ངེས་པར་བདེན་གྲུབ་ཏུ་ཡོད་ནས་བཟུང་ཏེ། བདེན་པར་གྲུབ་པ་ཞིག་ཡིན་ན། རྒྱུ་ལས་སྐྱེ་དགོས་རྒྱུ་རེད། དེ་རྒྱུ་ག་ནས་སྐྱེ་བསྡད་རེད་ཟེར་ན། རྒྱུ་དཔེར་ན་ཞིག་པ་ཞིག་ལས་སྐྱེས་དང་། མ་ཞིག་པ་ཞིག་ལས་སྐྱེས། རྒྱུ་ཞིག་པ་ཞིག་ལས་སྐྱེས་ན། དཔེར་ན། ཕ་ཤི་ཚར་ན། ཕ་ཤི་ཚར་དུས་བུ་ད་ལྟ་བ་ཞིག་གཏན་ནས་འབྱུང་ལོ་ཡི་མ་རེད། དེ་ཞིག་པ་འདས་པའི་དངོས་པོ་ཐམས་ཅད་དངོས་མེད་ཡིན་པའི་ཕྱིར་ན། དངོས་པོ་སྐྱེ་མི་སྲིད་པའི་ཕྱིར། དངོས་མེད་ཞིག་གིས་དངོས་པོ་ཞིག་སྐྱེ་དགོས་ན་གཏན་ནས་སྲིད་ཀྱི་མ་རེད། མེ་ལས་ཆུ་འབྱུང་བ་ལྟ་བུ་རེད། དེ་ས་བོན་འགགས་ཟིན་པའི་ཕྱིར་ན་རྒྱུར་མི་འགྱུར་ལ། དེ་ནས་ཕྱི་མ། མ་ཞིག་པ་ཞིག་གིས་སྐྱེས་ན། རང་རྒྱུ་མ་ཞིག་བཞིན་དུ་ཟེར། ཁོ་རང་གིས་ད་ལྟ་བ་ཡིན་བཞིན་དུ་འབྲས་བུ་བསྐྱེད་ན། ཡང་མེད་ནས་བཟུང་ཏེ་རྒྱུ་དེ་འབྲས་བུ་རེད་འགྲོ་དགོས། ཡང་ན་འབྲས་བུ་འདི་རྒྱུ་རེད་འགྲོ་ལེ་མ་གཏོགས་རྒྱུ་འབྲས་སྔ་ཕྱིའི་རྣམ་པར་དབྱེ་བ་དོན་མེད་དུ་ཐལ་བའི་ཕྱིར་ན། བསྐྱེད་བྱ་སྐྱེད་བྱེད་ཀྱི་མི་འཐད་པའི་ཕྱིར་རོ། །དེ་ལྟར་ན་དང་པོར་ཆོས་ཉིད་སེམས་ཀྱི་ཆོས་ཉིད་ཀྱི་ངོ་བོ་དེ། སྐྱེ་བ་མེད་ན་

ཟེར་དུས། དང་པོ་དངོས་པོ་ཟེར་མཁན་ཞིགtཚུར་གཏན་ནས་སྐྱེས་སོང་མེད་ན། ཕར་འཆི་བ་ཟེར་མཁན་ཞིག་གཏན་ནས་སྲིད་ཀྱི་མ་རེད། མཐར་འགག་པ་མི་སྲིད་ལ། དེ་གཉིས་མེད་ན་ཟེར། སྐྱེ་བ་དང་འགག་པ་དེ་གཉིས་མེད་ན། སྐྱེ་བ་དང་འགག་པ་གཉིས་ལ་ལྟོས་ནས་དབུས་ཤིག་གདགས་དགོས་རེད་མ་གཏོགས། སྐྱེ་བའང་མེད། འགག་པའང་མེད་ན། དེ་གཉིས་ལ་མ་ལྟོས་པའི་དབུས་ཡན་གར་བ་ཞིག་གནས་པ་མི་སྲིད་དེ། དེའི་ཕྱིར་ན། དེ་སྐྱེ་བ་དང་འགག་པ་གཉིས་ཀྱང་། ཕན་ཚུན་གཅིག་ལ་གཅིག་ལྟོས་ཏེ་སྐྱེ་བ་ལ་ལྟོས་ཏེ་འགག་པ། འགག་པ་ལ་ལྟོས་ཏེ་སྐྱེ་བ་ལྟོས་རེད། སྐྱེ་འགག་གཉིས་པོ་ཕན་ཚུན་ལྟོས་གྲུབ་རེད་ཚར་ན། དུག་ཤིང་མང་པོ་ཞིག་བཤིག་བཞག་ན། དེའི་རྒྱུག་པ་གཅིག་བཤགས་བཞག་ན། དུག་ཤིང་ཐམས་ཅད་ཞིག་འགྲོ་ཡི་རེད་དུས། དཔེ་དེ་བཞིན་སྐྱེ་བ་མེད་པ་གཅིག་གཏན་ལ་ཕབ་ན། དེ་ནས་འགག་པ་དང་། ད་ལྟ་བའི་ཆོས་ཐམས་ཅད་ཀྱང་། གཏན་མེད་དུ་གཏན་ལ་ཕབ་འགྲོ་རྒྱུ་མ་གཏོགས་ཡོད་རྒྱུ་མ་རེད་དུས། དེ་ནི་ཕན་ཚུན་ལྟོས་ཏེ་གྲུབ་པའི་ཕྱིར་ན། སྐྱེ་འགག་དབུས་སུ་འཛིན་པ་ལྟར་སྣང་ཟེར། ད་ཀུན་རྫོབ་མིང་ཙམ་བརྡ་ཙམ་བཏགས་ན་ནི། སྐྱེ་བ་གནས་པ་འགག་པ་ཟེར། བརྡ་སྤྲད་རྒྱུ་ཞིག་ཡོད་རེད་མ་གཏོགས། རིགས་པ་ངོ་མས་དཔྱད་བཞག་ན། སྐྱེ་འགག་དབུས་སུ་འཛིན་པ་ལྟར་སྣང་བའང་བློ་འཁྲུལ་པ་ཡི་སྒོ་ནས། དཔེར་ན། ཐག་ཁྲ་ཡི་སྟེང་དུ། ནུབ་རབ་རིབ་དཀྱིལ་ལ་ཐག་པ་ཁྲ་བོ་འདི་སྦྲུལ་རེད་བསམ་འོང་ན། འདི་སྦྲུལ་བསམ་རྒྱུ་ཡི་འཇིགས་སྣང་སྐྱེད་བྱེད་ཀྱི་སྦྲུལ་དངོས་གནས་འདི་ཐག་པ་ཡི་སྟེང་ནས་དང་པོ་ནས་ཡོད་མ་རེད། སྦྲུལ་རེད་བསམ་སེམས་ཞེད་སྡོད་པའི་སྐབས་ལའང་ཡོད་མ་རེད། མཐའ་མར་སྦྲུལ་མ་རེད། ཐག་པ་རེད་བསམ་གཏན་ལ་ཕབ་སོང་དུས་ཀྱང་ཡོད་མ་རེད་དུས། དཔེ་དེ་བཞིན་དུ་ཡུལ་དང་ཡུལ་ཅན་གྱི་འཛིན་པ་ཐམས་ཅད། ད་ལྟ་སྦྲུལ་བཏགས་བཞག་དུས། བློ་འཁྲུལ་བས་བཏགས་བཞག་པའི་དེ་གློ་བུར་བ་ཟེར་མཁན་འདི། སྔ་ནས་མེད་པ་གསར་པ་ཞིག་རེད་ཟེར་མཁན་འདི། འཁྲུལ་པའི་ངོ་བོ་ཡིན་པས་དོན་དུ་བདེན་པར་མ་གྲུབ་པས་རང་བཞིན་མེད་པར་གཏན་ལ་ཕབ་པར་འགྱུར་བ་ཡིན་ནོ། །འོ་ན་མེད་པ་དེ་ཙམ་ཟེར་དུས་ཀྱི་སྐྱེ་བའང་མེད། འགག་པའང་མེད། གནས་པ་མེད་པ། མེད་པ་མེད་རྐྱང་འདི་གནས་ལུགས་མཐར་ཐུག་པ་ཡིན་ནམ་སྙམ་ན། དེ་གནས་ལུགས་མཐར་ཐུག་མ་ཡིན་ཏེ། དཔེར་ན་ཡོད་དང་མེད་ཟེར་མཁན་འདི། ཡོད་པ་ལ་ལྟོས་ཏེ་མེད་པ། མེད་པ་ལ་ལྟོས་ཏེ་ཡོད་པ་ཕན་ཚུན་ལྟོས་ཏེ་དགོས་པའི་ཕྱིར་ན། དེ་གཟོད་མ་ཉིད་ནས་ཡོད་མ་མྱོང་བའི་མེད་པ་ཇི་ལྟར་འགྲུབ་སྟེ། གྲུབ་ཀྱི་མ་རེད། དཔེར་ན། ཕྱུགས་ལ་རྭ་གཡས་ཡོད་ན། གཡོན་བཏགས་ཆོག་གི་རེད། གཡོན་ཡོད་ན་གཡས་བཏགས་ཆོག་གི་རེད་མ་གཏོགས། གཡས་གཏན་ནས་མེད་ན་གཡོན་ཟེར། གདགས་བྱ་འདོགས་བྱེད་ཡོད་མ་རེད་དུས། གཉིས་ཀ་དེ་བས་ཀྱང་གནས་ལུགས་མ་ཡིན་ཏེ། 

དེ་གཉིས་ཕན་ཚུན་རྫས་འགལ་བས་ཟེར། ཡོད་པ་དང་མེད་པ་གཉིས་མེ་དང་ཆུ་ལྟ་བུ། གཅིག་ནི་དངོས་ཡོད་རེད། གཅིག་ནི་དངོས་མེད་རེད་དུས་རྫས་འགལ་བས་ན། དེ་གཞི་གཅིག་གི་སྟེང་དུ་ཡོད་མེད་གཉིས་ཀ་གྲུབ་མི་སྲིད་པ་དང་། སྔར་བཤད་པའི་རིགས་པ་ཐམས་ཅད་ཐོག་ཏུ་འབབ་པར་འགྱུར་བའི་ཕྱིར་རོ། །དེས་ན་ཡོད་མེད་གཉིས་ཀ་མ་ཡིན་པ་ཕུང་པོ་གསུམ་པ་ཞིག་ལ། ཡོད་པའང་མ་ཡིན། མེད་པ་ཡང་མ་ཡིན་སོང་རྒྱུ་ཡི་ཕུང་གསུམ་པ་ཞིག་ཤེས་བྱ་ལ་གཏན་ནས་སྲིད་ཀྱི་མ་རེད། དེ་མི་སྲིད་དུས་དེ་ལྟར་རིགས་པའི་ཚུལ་ཟབ་མོས་ཇི་ལྟར་དཔྱད་ཀྱང་། དེ་གཟུང་འཛིན་གྱི་དངོས་པོ་འདི་ཐམས་ཅད་ཡོད་པ། མེད་པ། སྤྲོས་པའི་མཐའ་ཐམས་ཅད་ལས་ནམ་ཡང་ཐུག་པར་མི་འགྱུར་ཏེ། ཡུལ་རང་ངོས་ནས་སྤྲོས་པ་ཐམས་ཅད་ཉེ་བར་ཞི་བའི་ཕྱིར་རོ་ཟེར། གནས་ལུགས་མཐར་ཐུག་གི་ངོ་བོ་ཡིན་ན། གང་གིས་རྟེན་ཅིང་འབྲེལ་བར་འབྱུང་། །འགག་པ་མེད་པ་སྐྱེ་མེད་པ། །ཟེར་མཁན་འདིའི་རང་བཞིན་དུ་སླེབས་ཚར་ན། དེ་ལྟོས་བྱ་ལྟོས་བྱེད། སྣང་བ་དངོས་པོ་ཡོད་པ་མེད་པ་གཅིག་ཏུ་གྲུབ་པ་ཞིག་དང་། བརྡར་བཏགས་རྒྱུ་མ་རེད་དུས། དེ་སྤྲོས་པ་ཐམས་ཅད་ཞི་ཚར་ན། སྤྲོས་པ་ཞི་བ་ཡི་མཐར་ཐུག་པ་འདི་ནི། བདག་ཅག་གི་སྟོན་པ་ཡིས། ཟབ་ཞི་སྤྲོས་བྲལ་འོད་གསལ་འདུས་མ་བྱས། །བདུད་རྩི་ལྟ་བུའི་ཆོས་ཤིག་བདག་གིས་བརྙེས། །ཟེར་མཁན་དེ་ལ་ཐུག་འགྲོ་རྒྱུ་རེད་དུས། དེ་ལ་མ་ཐུག་གི་བར་དུ་ལེགས་པར་གཏན་ལ་ཕབ་དགོས་པ་ཡིན་གསུངས། 

དེ་ནས། བཞི་པ། གཉིས་སུ་མེད་པའི་ཡེ་ཤེས་ཀྱི་ངོ་བོར་གཏན་ལ་ཕབ་པ་འདི། འཛིན་པ་ཐམས་ཅད་འགོག་པའི་ཚུལ་དང་། དཔྱད་མཐར་མཉམ་པར་བཞག་པའི་ཚུལ་ཏེ་གཉིས་ཡོད་པའི་ནང་ནས། དང་པོ་འཛིན་པ་ཐམས་ཅད་འགོག་པའི་ཚུལ་ཞེས་པ་འདི་རེད་དུས། དེ་ནི། དགག་བྱའི་སྤྲོས་པ་མཐའ་དག་ཀྱང་། །གཟོད་ནས་རང་བཞིན་མ་དམིགས་ཕྱིར། །དེ་ཉིད་བཀག་པའི་སྤྲོས་བྲལ་ཀྱང་། །དོན་དུ་གྲུབ་པ་ཡོད་མ་ཡིན། །ཞེས་པའི་སྒོ་ནས་བསྟན་པར་མཛད་པ་སྟེ། དེ་དཔེར་ན། འཛིན་པ་བྱུང་ན་ལྟ་བ་མིན། །ཟེར་མཁན་དེ་རེད་དུས། འཛིན་པ་ཞིག་ཡོད་ཚར་ན་ལྟ་བ་མཐར་ཐུག་པ་ཡང་དག་པ་ཞིག་གཏན་ནས་ཡོད་ཀྱི་མ་རེད། དེའི་ཕྱིར་ན། འཛིན་པ་མེད་པ་ཡི་གཤིས་ཤིག་ལ་ཐུག་དགོས་རེད། དེ་ནས་འཛིན་པ་དེ་ཉིད་གང་རེད་ཟེར་ན། 

མཐར་ཐུག་དཔྱོད་པའི་རིག་ཤེས་ཚད་མའི་ངོར། མཐར་ཐུག་ཟེར་ན། དེ་ད་ལྟ་ཆོས་ཐམས་ཅད་བདེན་པ་གཉིས་ཀྱི་སྒོ་ནས་གཏན་ལ་ཕབ་དགོས་དུས། མཐར་ཐུག་དེ་དོན་དམ་བདེན་པ་རེད། དོན་དམ་བདེན་པ་དེ་ལའང་། རྣམ་གྲངས་པའི་དོན་དམ་བདེན་པ་དང་། རྣམ་གྲངས་མ་ཡིན་པའི་དོན་དམ་བདེན་པ་གཉིས་ཡོད་རེད། ཉམས་སུ་མྱང་བྱ་མཐར་ཐུག་གི་ངོ་བོ་དེ། རྣམ་གྲངས་མ་ཡིན་པའི་དོན་དམ་བདེན་པ་དེ་རེད། འདི་དོན་དམ་བདེན་པ་འདི་གཏན་ལ་ཕབ་པ་ལ། ད་ལྟ་ངེད་ཚོ་སོ་སོ་སྐྱེ་བོ་རྣམས་ཀྱིས་ཐོས་པའི་སྒྲོ་འདོགས་རིགས་པ་ཡི་སྒོ་ནས་གཏན་ལ་ཕབ་དགོས་རྒྱུ་རེད་མ་གཏོགས། དེ་མིན་ན་དོན་དམ་གྱི་བདེན་པ་འདི་མྱོང་བ་ཡི་ཐོག་ལ་སླེབ་ཀྱི་མ་རེད། རིགས་པ་འདི་རྗེས་དཔག་གི་རིགས་པ་རེད་དུས། དེ་སངས་རྒྱས་བཅོམ་ལྡན་འདས་ཀྱིས་གསུངས་བཞག་པའི་བཀའ། རྗེས་འཇུག་མཁས་པ་དཔལ་མགོན་འཕགས་པ་ཀླུ་སྒྲུབ་ཀྱི་དབུ་མ་རྩ་བ་རིགས་ཚོགས་ལ་སོགས་པ་ལྟ་བུ་དང་། དབུ་མ་འཇུག་པ་ཡི་ཤིང་རྟ་རྣམ་བདུན་ལྟ་བུའི་རིགས་པ་ཞིག་གིས་དཔྱད་བཞག་ན། དེ་ཡོད་མེད་མཐའ་ལས་འདས་པའི་ཆོས་ཉིད་འདི་དེ་འདྲ་ཞིག་ཡིན་ས་རེད་བསམ། དཔེ་ཆ་ཡི་གོ་བའི་སྒོ་ནས་གཅིག་མྱོང་འོང་རྒྱུ་རེད་དུས། འདི་གོ་བ་ཡི་ངེས་ཤེས་མཐར་ཐུག་པ་ཞིག་སྐྱེས་ན། ཐོས་བསམ་སྒོམ་གསུམ་གྱི་ཤེས་རབ་ཟེར་མཁན་ནང་ནས། བསམ་པའི་ཤེས་རབ་ཟེར་མཁན་དེ་རེད། དེའི་ཕྱིར་ན། མཐར་ཐུག་པ་དཔྱོད་པའི་རིག་ཤེས་ཚད་མའི་ངོར། དགག་བྱའི་སྤྲོས་པ། ད་ལྟ་ཕྱི་གཟུང་བ་ཡུལ་དང་། ནང་འཛིན་པ་སེམས་ཀྱི་དགག་བྱའི་སྤྲོས་པ་དང་ནི། ཡོད་པ་དང་། མེད་པ་དང་། ཡོད་མེད་གཉིས་ཀ་དང་། གཉིས་ཀ་མ་ཡིན་པ་མཐའ་དག་བྱེ་བྲག་རེ་རེ་ནས་དོན་དུ་ཡོད་པར་མ་གྲུབ་པའི་ཚུལ། མེད་པར་མ་གྲུབ་པའི་ཚུལ། གཉིས་ཀ་མ་གྲུབ་པའི་ཚུལ། གཉིས་མིན་མ་གྲུབ་པའི་ཚུལ་རིམ་པ་བཞིན་དུ་དཔྱད་དུས། བདེན་པར་མ་གྲུབ་སྟེ། སྔར་སྨོས་པའི་རིགས་པས་དཔྱད་ན་འདི་ཡོད་པ་དང་མེད་པ་ཟེར། སྟོང་པ་ཉིད་དེ། དང་པོ་ཡོད་པའི་དུས་ནས་ཡོད་མེད་ཀྱི་མཐའ་ལས་འདས་སོང་བ་རེད་ཚར་རེད་མ་གཏོགས། དང་པོ་སྔོན་ནས་བུམ་པ་ལྟ་བུ་ཞིག་ཡོད། རྗེས་ནས་དེ་ཐོ་བས་བཅག་འོང་དུས་བུམ་པ་དངོས་མེད་རེད་སོང་བ་དེ་ལྟ་བུ་མ་རེད་དུས། སྔར་སྨོས་པའི་རིགས་པས་དཔྱད་ན་རང་བཞིན་གྱིས་མ་གྲུབ་པའི་ཕྱིར་ན། དེ་ཡོད་པ་དང་མེད་པ། གཉིས་ཀ་དང་གཉིས་མིན་ཐམས་ཅད་བཞི་ཀ་ལྷན་ཅིག་ཏུ་ཚོགས་པ་ལ་ལྟོས་ཏེ། དེ་ཡོད་པ་ལ་ལྟོས་ཏེ་མེད་པ། ཡོད་མེད་གཉིས་ཀ་ལ་ལྟོས་ཏེ་གཉིས་ཀ་ཡིན་པ་གཉིས་ཀ་མ་ཡིན་པའི་སྤྲོས་པ་སྤྱི་ཙམ་ཉིད་དུ་ཡང་། དེ་རིགས་པས་དཔྱད་ན་བདེན་པར་མ་གྲུབ་སྟེ། རྩོམ་གཞི་གཟུང་བ་དང་འཛིན་པ་གཉིས་བྱེ་བྲག་མེད་པའི་ཕྱིར་ན། དེ་རྩོམ་གཞི་དེ་ལྟ་བས་ན་སྤྱི་དང་བྱེ་བྲག་གཉིས་ཀྱི་སྤྲོས་པ་ཐམས་ཅད་བདེན་པར་མེད་པས། 

སྤྲོས་པ་དེ་དག་བཀག་པའི་གྲུབ་དོན་སྤྲོས་བྲལ་སྤྱི་ཙམ་དུའང་བདེན་པར་མ་གྲུབ་དུས་ཙ་ན། སྤྲོས་པ་བྲལ་བའི་ཡེ་ཤེས་རེད་ཟེར། མཛུབ་མོ་འཛུགས་ས་ཞིག་གཏན་ནས་ཡོད་མ་རེད། དེའི་ཕྱིར་ན། མེད་པ་བཀག་པས་ཡོད་པ་འགྲུབ་མི་སྲིད་པའི་ཕྱིར་ན། དོན་དུ་སྤྲོས་བྲལ་ཉིད་ཀྱང་རང་བཞིན་གྱིས་གྲུབ་པ་ཡོད་པ་མ་ཡིན་པས་ཟེར། དེ་ཚིག་བྲལ་ངག་གི་ལམ་གྱིས་མི་མཚོན་པའི། །དེ་བཞིན་ཉིད་ཆོས་རང་བཞིན་ནམ་མཁའ་འདྲ། །སེམས་དང་ཡིད་ཀྱི་རྒྱུ་བ་རྣམ་སྤངས་པ། །ཞེས་བརྗོད་པའི་ཚིག་གི་ཡུལ་དུ་སྤྲོས་པ་ཡོད་མེད་ཀྱི་སྟེང་ནས་མ་གྲུབ་པའི་ཕྱིར་ན། རང་བཞིན་ཡོད་པར་གྲུབ་པ་མ་ཡིན་པས། ཆོས་ཉིད་ཀྱི་ངོ་བོ་དེ་ལ་བཞག་ན། ཕྱི་གཟུང་བ་ཡུལ། ནང་འཛིན་པ་སེམས་ཐམས་ཅད་དང་བྲལ་བའི་ཆོས་ཉིད་དེ། དེ་ནས་མཐར་ཐུག་གི་ངོ་མ་ཉམས་མྱོང་གི་སྒོ་ནས་གཏན་ལ་ཕབ་དགོས་ན། དེ་ནས། བསམ་གྱིས་མི་ཁྱབ་པའི་ཆོས་ཉིད་ཟེར་དེ་རེད་དུས། སྨྲ་བསམ་བརྗོད་མེད་ཤེས་རབ་ཕ་རོལ་ཕྱིན། །ཟེར་རྒྱུ་འདི་རེད། མཁས་པ་པཎྜི་ཏ་རིག་པའི་གནས་ཐམས་ཅད་ཐོགས་པ་མེད་པ་ཞིག་ཡོད་ནའང་ཆོས་ཉིད་མཐར་ཐུག་འདི་བསྟན་དགོས་ན་བསྟན་ཤེས་ཀྱི་མ་རེད། དེ་རྫོགས་པའི་སངས་རྒྱས་བཅོམ་ལྡན་འདས་ཀྱིས་ཀྱང་ཆོས་ཉིད་མཐར་ཐུག་དེ་བསྟན་དགོས་དུས་བཟུང་། དེ་སྟོང་པ་ཡི་ཕྱོགས་ནས་ནམ་མཁའ་ལྟ་བུ། གསལ་བ་ཡི་ཕྱོགས་ནས་ཉི་མ་ལྟ་བུ་ཟེར། ཆ་ཤས་ཆ་ཤས་དཔེ་ཡིས་མཚོན་སྡོད་རྒྱུ་མ་གཏོགས་སྟོང་ཉིད་གང་པོ་འདི། འདི་འདྲ་རེད་ཟེར། དཔེ་གཅིག་གིས་མཚོན་བྱ་གཏན་ནས་ཡོད་པ་མ་རེད། དེའི་ཕྱིར་ན། དེ་མེད་དུས་དེ་འཕགས་པ་རྣམས་ཀྱི་མཉམ་བཞག་གིས་གཟིགས་སོང་ན། འཕགས་པའི་མཉམ་བཞག་མཐར་ཐུག་སངས་རྒྱས་འཕགས་པའི་མཉམ་བཞག་གིས་ཀྱང་། དགོངས་པ་མི་གཡོ་བའི་ངང་ནས། སོ་སོ་རང་རིག་པའི་ཡེ་ཤེས་ཀྱི་སྤྱོད་ཡུལ་རེད་བསྡད་རེད་མ་གཏོགས།༽སེམས་དང་བཅས་སྤྱོད་ཡུལ་གཏན་ནས་མེད་པས་ན་བསམ་གྱིས་མི་ཁྱབ་པའི་ཚུལ་དུ། འདི་བསམ་གྱིས་མི་ཁྱབ་པའི་ངོ་བོ་དེ་ལ་བཞག་ན། གཟུང་འཛིན་གྱི་བློ་ཞིག་གཏན་ནས་ཡོད་མ་རེད། དེའི་ཕྱིར་ན། བློ་ཟེར་མཁན་འདི་ཀུན་རྫོབ་འཁྲུལ་པ་ཡི་དབང་དུ་བཏང་ནས། བློ་ལས་འདས་པའི་ཡེ་ཤེས་འདི་གཏན་ལ་ཕབ་དུས། ད་ཆ་ཤས་དེ་ཡོད་པ་སྣང་ཕྱོགས་ནས་རེ་རེ་གཏན་ལ་ཕབ། སྟོང་ཕྱོགས་ནས་རེ་རེ་དེ་མཐར་ཐུག་གྲུབ་མཐའ་དེ་གཏན་ལ་ཕབ་དགོས་རེད། དཔེར་ན་འཛམ་བུ་གླིང་གི་ཆུ་ཀླུང་ཐམས་ཅད་རྒྱ་མཚོ་ནང་ལ་འགྲོ་དུས། རྒྱ་མཚོ་གཅིག་རེད་འགྲོ་རེད་བ། དཔེ་དེ་བཞིན་དུ། སྣང་ཕྱོགས་དང་སྟོང་ཕྱོགས་ཐམས་ཅད་ནས་མ་གྲུབ་བར་གཏན་ལ་ཕབ་དུས་མཐར་ཐུག་བསམ་གྱིས་མི་ཁྱབ་པའི་ཆོས་ཉིད་སྤྲོས་པ་དང་བྲལ་བ་དེ་ལ། ཉེ་བར་ཞི་བའི་མཐར་ཐུག་དེ་ལ་ཐུག་སོང་ན། དེ་ཐོས་པས་གང་ལའང་གཅིག་གཏན་ལ་ཕབ། བསམ་པའི་སྒོ་ནས་ཉམས་སུ་མྱོང་འོང་ན། དེ་ཞི་གནས་དང་ལྷག་མཐོང་གི་ཏིང་ངེ་འཛིན་གྱི་སྒོ་ནས་བསྒོམ་བྱ་རེད། དེ་ལྟར་ཡིན་པའི་ཚུལ་སློབ་དཔོན་ཀླུ་ཡིས། གཞན་ལས་ཤེས་མིན་ཞི་བ་དང་། །སྤྲོས་པ་རྣམས་ཀྱིས་མ་སྤྲོས་པ། །རྣམ་རྟོག་མེད་དོན་ཐ་དད་མིན། །དེ་ནི་དེ་ཡི་མཚན་ཉིད་དོ། །ཟེར་དུས། དེ་སོ་སོ་རང་རིག་པའི་ཡེ་ཤེས་ཀྱི་སྤྱོད་ཡུལ་ཆོས་ཉིད་དེ། སེམས་ཅན་ཐམས་ཅད་ཀྱི་རྒྱུད་ལ་ཁམས་བདེ་བར་གཤེགས་པའི་སྙིང་པོ་ཡིས་ཏིལ་ལ་མར་བཞིན་དུ་ཁྱབ་བསྡད་ཡོད་རེད་མ་གཏོགས། གཞན་ཞིག་གིས་བསྟན་བྱ་སྟོན་བྱེད་བྱས་ན་གཏན་ནས་ཡོད་མ་རེད། དེའི་ཕྱིར་ན། བསྟན་བྱ་སྟོན་བྱེད་མེད་ཚར་དུས། དེ་ཆོས་ཐམས་ཅད་སྤྲོས་པ་ཐམས་ཅད་ཞི་ཚར་དུས། སྤྲོས་པ་ཞི་བ། དེ་ཡོད་པ། མེད་པ། གྲུབ་མཐའ་ཡི་ལྟ་བ། སྒོམ་པ། སྤྱོད་པ། ལུང་རིགས་པ་རྣམས་ཀྱིས་ག་ཚོད་སྤྲོས་བསྡད་ནའང་། ཆོས་ཉིད་མཐར་ཐུག་གཏན་ལ་ཕབ་ཤེས་ཀྱི་མ་རེད་དུས། དེའི་ཕྱིར་ན། ཚིག་བྲལ། ངག་གིས་ལམ་གྱིས་མི་མཚོན་གསུང་རྒྱུ་འདི་རེད། འདི་ཆོས་ཉིད་མཐར་ཐུག་པ་འདི། སོ་སོའི་སྐྱེ་བོའི་བློ་ཡི་རྣམ་རྟོག་གི་ཡུལ་དུ་ཞིག་འགྱུར་དགོས་ན། བློ་ཡི་རྣམ་རྟོག་གི་ཡུལ་དུ་འགྱུར་འོང་ན། འཁྲུལ་པ་ཀུན་རྫོབ་ཅན་ཞིག་མ་གཏོགས་གཏན་ནས་མེད་བསྡད་དུས། རྣམ་རྟོག་མེད་པའི་དོན། དེ་ཆོས་ཉིད་སྟོང་པ་དེའི་ངང་ནས་གཞལ་བཞག་ན། ཁམས་གསུམ་འཁོར་བའི་ལས་དང་ཉོན་མོངས་པ་ཟེར་མཁན་ཞིག་ཀྱང་། ཆོས་ཉིད་སྟོང་པ་ལ་གྲུབ་མྱོང་མ་རེད། མྱ་ངན་ལས་འདས་པའི་སྐུ་དང་ཡེ་ཤེས་ཟེར་མཁན་ཞིག་ཀྱང་། གསར་དུ་འགྲུབ་དགོས་ཀྱི་མ་རེད། འདི་འགྲུབ་མ་དགོས་པའི་ངོ་བོ་དེ་ནི། ཆོས་ཉིད་དེ་ཡི་མཚན་ཉིད་དོ། །ཞེས་པ་དང་། 

མགོན་པོ་ཞི་བ་ལྷས། གང་ཚེ་དངོས་དང་དངོས་མེད་པ། །བློ་ཡི་མདུན་ན་མི་གནས་པ། །དེ་ཚེ་རྣམ་པ་གཞན་མེད་པས། །དམིགས་པ་མེད་པར་རབ་ཏུ་ཞི། །ཞེས་པ་ལ་སོགས་པས་མཚོན་ཏེ་རྒྱ་ཆེར་གསུངས་པ་ཡིན། དེས་ན་འཁོར་འདས་སྣང་སྲིད་ཀྱི་ཆོས་རྣམས་མ་ལུས་པ་ཐམས་ཅད། སྣང་ལུགས་ཀུན་རྫོབ་ཀྱི་ངོས་ནས་ཡིན་ན་ཀུན་རྫོབ་ཀྱི་བདེན་པ་དེ། གཏན་ནས་བསླུ་བ་མེད་པའི་བདག་ཉིད་རེད་དུས། དེ་རང་རང་གི་རྒྱུ་རྐྱེན་རྟེན་འབྲེལ་ལ་བརྟེན་ནས་སྐྱེས་པའི་ཕྱིར་ན། གཏན་ནས་མེད་པ་རི་བོང་གི་རྭ་དང་། མོ་གཤམ་གྱི་བུ་ལྟ་བུ་ཞིག་ཀྱང་མ་རེད། གནས་ལུགས་དོན་དམ་གྱི་ངོ་བོ་བདེན་པའི་ངོས་ནས་བཤད་ན། རྒྱུ་རྐྱེན་རྟེན་འབྲེལ་གྱིས་སྐྱེས་བཞག་པ་དེ། ད་ལྟ་རིགས་པས་ཧ་ལམ་དཔྱད་པའི་སྒོ་ཙམ་ཞིག་བསྟན་པ་དེ་ཡིན། བདེན་པར་གྲུབ་པ་ཞིག་ཡོད་པ་མ་རེད། དེའི་ཕྱིར་ན། ཆོས་ཉིད་ཀྱི་ངོ་བོའི་གཞི་དེ། ཡོད་པ་དང་མེད་པ་ཞིག་གྲུབ་ཡོད་ན། དེ་རྟེན་འབྲེལ་གྱིས་ཁྱབ་ཚར་རེད། རྟེན་འབྲེལ་གྱི་ངོ་བོ་རེད་ན། ཡོད་པ་མེད་པ་རིགས་པས་དཔྱད་ཚར་དུས་དཔྱད་བཟོད་དུ་མི་གྲུབ་པ་ཞིག་རང་ཤུགས་ཀྱིས་ཡིན་དུས། ད་དོན་དུ་རྟེན་འབྲེལ་ཡན་ལག་བཅུ་གཉིས་ཀྱིས་ཁྱབ་རྒྱུ་རེད། དེའི་ཕྱིར་ན། 

རྟེན་འབྲེལ་ལ་སྟོང་ཉིད་ཀྱིས་ཁྱབ་པའི་ཕྱིར་ན། སྣང་སྟོང་ཚོགས་པ་ཟུང་དུ་འཇུག་པའི་ཚུལ་ཟེར། སྣང་བཞིན་དུ་སྟོང་། སྟོང་བཞིན་དུ་སྣང་གསུངས། བརྡ་སྤྲད་པ་ཙམ་ཞིག་རེད་མ་གཏོགས། ངེད་ཚོ་ཡི་ད་ལྟ་སོ་སོའི་སྐྱེ་བོ་ཡི་བློ་ལ་བྱས་ན། སྣང་བ་ཟེར་མཁན་འདི། ཀ་བ། བུམ་པ། གཟུགས། དབྱིབས། ཁ་དོག་ལག་པས་གཟུང་དུ་ཡོད་པ། མིག་གིས་བསྟན་དུ་ཡོད་པ་ལྟ་བུ། སྟོང་པ་ཟེར་རྒྱུ་བར་སྣང་སྟོང་པ་འདི་འདྲ་ཞིག་གོ་རྒྱུ་རེད་དུས། འདི་ཆོས་ཉིད་སྟོང་པ་ཉིད་ཀྱི་སྣང་སྟོང་འདི་དེ་འདྲ་མ་རེད། སྣང་ཆ་ནས་བཤད་ན། དེ་ཟག་པ་མེད་པ་ཆོས་ཁམས་རྒྱ་མཚོ་ལྟ་བུ་འདི། འགགས་པ་མེད་པ་སྣང་ཆོག་ཆོག །སྟོང་པ་བཤད་ན། དེ་ཐམས་ཅད་ཀྱང་མེད་སྣང་སྟོང་པ། བེམ་སྟོང་ལྟ་བུ་དང་། བར་སྣང་སྟོང་པ་མ་རེད་པར། དེ་སྣང་སྟོང་ཚོགས་པ་ལས་ཟུང་དུ་འཇུག་པའི་ཚུལ། མདོ་ལས། གང་ཞིག་རྐྱེན་ལས་སྐྱེས་པ་དེ་མ་སྐྱེས། །དེ་ལ་སྐྱེ་བའི་རང་བཞིན་ཡོད་མ་ཡིན། །རྐྱེན་ལ་རག་ལས་གང་དེ་སྟོང་པ་ཉིད། །གང་གིས་སྟོང་ཉིད་ཤེས་ན་བག་ཡོད་ཡིན། །ཞེས་པ་དང་། སློབ་དཔོན་ཀླུས། རྟེན་ཅིང་འབྲེལ་འབྱུང་མ་ཡིན་པའི། །ཆོས་འགའ་ཡོད་པ་མ་ཡིན་ནོ། །དེ་ཕྱིར་སྟོང་ཉིད་མ་ཡིན་པའི། །ཆོས་འགའ་ཡོད་པ་མ་ཡིན་ནོ། །ཟེར། ཕྱི་ནང་འཁོར་འདས་སྣོད་བཅུད་ཀྱི་སྣང་བ་དེ་ཐམས་ཅད་རྟེན་འབྲེལ་རེད་སོང་བ་འདི་ཡིས། རྟེན་འབྲེལ་རེད་ཚར་ན་སྟོང་ཉིད་དུ་གཏན་ལ་ཕབ་མི་ཐུབ་པ་གཏན་ནས་ཡོད་མ་རེད། རྟེན་འབྲེལ་དེའང་སྟོང་ཉིད་མིན་པ་བདེན་པར་གྲུབ་པ་ཞིག་ཡོད་ན། རྟེན་འབྲེལ་གྱི་སྣང་ཆ་འདི་གཏན་ནས་ཤར་ལོ་ཡི་མ་རེད། གང་ལ་སྟོང་པ་ཉིད་རུང་བ། །དེ་ལ་ཐམས་ཅད་རུང་བར་འགྱུར། །ཟེར། སྟོང་ཉིད་ཀྱི་དོན་འདི་མངོན་སུམ་དུ་རྟོགས་ཚར་ན་གང་བྱེད་བཞག་ན་ཆོག་གི་རེད། དཔེར་ན། གྲུབ་པ་ཐོབ་པའི་གང་ཟག་ཐམས་ཅད་ཀྱི་ལྷག་མཐོང་བདག་མེད་རྟོགས་པའི་ཤེས་རབ་ཀྱིས། སྟོང་ཉིད་མངོན་སུམ་དུ་རྟོགས་དུས། དངོས་ཡོད་དངོས་མེད་ལ་སྒྱུར། དངོས་མེད་དངོས་པོ་ལ་སྒྱུར། རྫུ་འཕྲུལ་ཡ་མ་ཟུང་ཇི་ལྟར་བསྟན་ན་བསྟན་ཆོག་པ་སྟེ། དེ་སྟོང་ཉིད་ཀྱི་ངོ་བོ་མཐར་ཐུག་དེ་གཏན་ལ་ཕབ་ཚར་དུས། སྣང་བ་དེ་སྣང་ལ་མ་ངེས་པ་ཞིག་ཡིན་པ་དེ་གདེང་ཆོད་སོང་བ་རེད། དེ་ངེད་ཚོ་འདྲ་ཡིན་ན། དངོས་ཡོད་ཅིག་ཡིན་ན་དངོས་པོ་ལ་འཛིན། འདིས་ཕན་བཏགས། གནོད་སྐྱེལ། དངོས་མེད་ཅིག་ཡིན་ན་བར་སྣང་སྟོང་པ་ལྟ་བུ་ཞིག་ལ་འཛིན་ཚར་ན། དེ་ཇི་ལྟར་འདོད་པ་བཞིན་དུ་བྱེད་ནུས་ཀྱི་མ་རེད། རྫུ་འཕྲུལ་ཡ་མ་ཟུང་སྟོན་མི་ནུས་པའང་བདེན་པར་འཛིན་པ་འདིས་རེད། དེའི་ཕྱིར་ན། ཡོད་པ་དང་མེད་པ་གཉིས་ཀ་ལས་འདས་པའི་ཆོས་ཉིད་ཀྱི་ངོ་བོ་མཐར་ཐུག་པ་དེ་གཏན་ལ་ཕབ་ཚར་ན། དེ་ཡིན་ནོ། །ཞེས་སོ། །

དེ་ལྟར་ན་རིམ་པ་བཞིན་དུ། དེ་སྣང་སྟོང་ཟུང་འཇུག་གི་ཡེ་ཤེས་ཆེན་པོ་འདི་གཏན་ལ་ཕབ་དུས། ནང་པ་སངས་རྒྱས་པའི་ཆོས་ཀྱི་སྒོ་མོ་དང་པོ་ཕྱེ་འོང་དུས། འདུས་བྱས་ཐམས་ཅད་ནི་མི་རྟག་པའོ། །ཟེར་ཆོས་ཀྱི་བདག་མེད་ཀྱིས་ཐེག་པ་ཆེ་ཆུང་ཐམས་ཅད་བསྡུས་ཀྱི་རེད། སྟོང་ཉིད་གཅིག་ཏུ་གཏན་ལ་ཕབ་བསྡད་ཀྱི་ཡོད་རེད། སྟོང་ཉིད་གཅིག་གཏན་ལ་ཕབ་པར་བྱེད་པ་དེ་ལའང་། ཉན་ཐོས་བྱེ་མདོ་རྣམས་ཀྱིས་དགོངས་ན། ད་ལྟ་གཟུང་བ་རྡུལ་ཕྲན་ཆ་མེད་དང་། ཤེས་པ་སྐད་ཅིག་ཆ་མེད་འདི་གཏན་ལ་ཕབ་སྟེ། ཆ་མེད་གཉིས་པོ་འདི་ཡོད་བསམ་ནས་འཛིན་པ་ཞིག་ཞུགས། དེ་ཐམས་ཅད་མེད་བསམ་རྒྱུ་ཡི་འཛིན་པ་ཞིག་ཞུགས་དུས། ཡོད་མེད། མཐར་ཐུག་གཉིས་ཀ་ཡོད་མེད་ལས་འདས་པ་འདི་མ་རྟོགས་པའི་དབང་གིས། འདི་ལྟར་ན་ལྟ་བ་མཐར་ཐུག་མ་ཡིན་གསུངས་རེད། དེའི་རྗེས་ལ་ད་དང་པོ་སེམས་ཙམ་པ་རེད། སེམས་ཙམ་པ་ཞིག་ཡིན་ནའང་། སེམས་ཙམ་པས་ཤེས་པ་རང་རིག་རང་གསལ་ཟེར་མཁན་འདི་འདུག་འོང་དུས། ཆ་མེད་གཉིས་པོ་སྟོང་ཉིད་དུ་ཕབ་ཚར་རེད། ཡང་ཤེས་པ་རང་རིག་རང་གསལ་དེ་ལ་འཛིན་པ་ཞིག་ཞུགས་ཚར་དུས། འདི་ཡིས་ཀྱང་། ཆོས་ཉིད་མཐར་ཐུག་རྟོགས་ཀྱི་མེད་གསུངས། དེའི་རྗེས་སུ་དབུ་མའི་དང་པོ་རང་རྒྱུད་པ་རེད་དེ། འདི་ཡིས་ཀྱང་ཀུན་རྫོབ་དང་དོན་དམ་པའི་བདེན་པ་གཉིས་པོ་དེ་ལ་འཛིན་པ་ཞིག་ཞུགས། གཏན་ཚིག་རང་རྒྱུད་དུ་བཞག་ཚར་ན་གཏན་ལ་ཕབ་རྒྱུ་མ་རེད། དེ་ནས་དེ་ཡི་རྗེས་སུ་མཐར་ཐུག་དབུ་མ་ངོ་མ་གཏན་ལ་ཕབ་འོང་དུས། དེའང་དབུ་མ་ཐལ་འགྱུར་བ་དཔལ་མགོན་འཕགས་པ་ཀླུ་སྒྲུབ་ཀྱི་དབུ་མ་རིགས་ཚོགས་སུ་དེ་རྣམས་ཀྱིས་གཏན་ལ་ཕབ་བཞག་པ་དེ་རེད་དུས། དེ་ཡིས་མཐར་ཐུག་གཏན་ལ་ཕབ་རྒྱུ་འདི། ད་ལྟ་ངས་གོང་དུ་བཤད་པ་བཞིན། ཡོད་མེད་རྟག་ཆད་ཀྱི་མཐའ་ཐམས་ཅད་ལས་འདས་པའི་ངོ་བོ་འདི་ཡོད་པ་འདི་རེད། ད་འདི་རྒྱས་པར་བཀོད་ན། དབུ་མ་རྩ་བ་རིགས་ཚོགས་དང་བཅས་པ་ཐམས་ཅད་དང་དབུ་མ་འཇུག་པ་འདི་རྣམས་ཀྱི་སྒོ་ནས་དཔྱད་ན། དེ་ལེགས་པར་གཏན་ལ་ཕབ་འོང་རྒྱུ་རེད། ད་འདིར་མན་ངག་གི་གཞུང་རེད་སོང་བས་མདོར་བསྡུས་པ་ཙམ་ཞིག་ཚུལ་བཞིན་དུ་བསྟན་པར་མཛད་པ་དེའི་རྗེས་སུ། གཉིས་པ་ནི། དེ་ལྟར་ཡུལ་ལ་དཔྱད་པ་ཡིས། །ཡུལ་ཅན་བརྗོད་བྲལ་གཉུག་མའི་ཀློང་། །བསམ་གྱིས་མི་ཁྱབ་ངལ་འཚོ་བ། །འདི་ནི་འཇོག་སྒོམ་ཉིད་དུ་བརྗོད། །ཅེས་པ་ལ་སོགས་པ་སྟེ། ད་

དེ་ལྟར་མར་གྱི་ཉན་ཐོས་ཐེག་པ་ནས་ཐོག་གི་དབུ་མ་ཡི་བར་དུ། རིགས་པའི་ཚུལ་རྣམ་གྲངས་དུ་མ་ཡི་སྒོ་ནས། དེ་རང་རང་གི་ལུང་དང་རིགས་པ་ཡིས་གཞལ་བྱར་གྱུར་བའི་ཡུལ་རྣམས་ལ་རིམ་པ་བཞིན་དུ་དཔྱད་པར་འགྱུར་བས། དེ་ནམ་ཞིག་གི་ཚེ་ཡུལ་རང་ངོས་ནས་སྤྲོས་པའི་མཐའ་ཐམས་ཅད་དང་བྲལ་ཞིང་། ཡུལ་ཅན་རང་ངོས་ནས་བསམ་གྱིས་མི་ཁྱབ་པའི་གནས་ལུགས་ཤིག་མངོན་དུ་རྟོགས་པའི་ཚེ་ན། ཡུལ་ཅན་དཔྱོད་བྱེད་ཉིད་ཀྱང་། ཡུལ་ཅན་དཔྱོད་པར་བྱེད་པ་རིགས་པ་དེ་ཉིད་ཀྱང་བསམ་བརྗོད་ཐམས་ཅད་དང་བྲལ་བའི་ཚུལ། དཔེར་ན་བུད་ཤིང་ཟད་པ་ན་མེ་རང་བཞིན་གྱིས་ཟད་པར་འགྱུར་བ་བཞིན་དུ་རྟོགས་པར་འགྱུར་བ་ཡིན་ཏེ། དེ་སྐད་དུའང་མགོན་པོ་ཞི་བ་ལྷས། དཔྱད་བྱ་རྣམ་པར་དཔྱད་བྱས་ནས། །རྣམ་དཔྱོད་ལ་ནི་རྟེན་ཡོད་མིན། །རྟེན་མེད་ཕྱིར་ན་མི་སྐྱེ་སྟེ། །དེ་ཡང་མྱ་ངན་འདས་པར་བརྗོད། །ཟེར། 

དཔྱད་བྱ་སྣོད་བཅུད་སྣང་སྲིད་ཀྱི་ཆོས་ཐམས་ཅད་དབུ་མའི་རིགས་པ་ཡིས་ལེགས་པར་དཔྱད་དུས། དེ་སྟོང་པ་ཉིད་དུ་གཏན་ལ་ཕབ། སྟོང་ཉིད་ཀྱི་ངོ་བོ་དེ་ལ། གཏན་ལ་ཕབ་འོང་ན། དེ་སྟོང་ཉིད་འདི་གཏན་ལ་འབེབས་བྱེད་ཀྱི་རིགས་པ་འདིའང་། སྟོང་ཉིད་ཀྱི་ངོ་བོ་གཏན་ལ་ཕབ་དུས། དེ་ནས་མཐར་ཐུག་རྟེན་དང་བརྟེན་པ་གཅིག་ཀྱང་མེད་པ་འདི། མྱ་ངན་འདས་པ་མཐར་ཐུག་ཡིན། ཞེས་བརྗོད་པའི་ཕྱིར། དེ་ལྟར་དཔྱད་པའི་མཐར་ཐུག་འོང་ན། གང་རེད་ཟེར་ན། སྟོང་ཉིད་ཀྱི་ངོ་བོ་དེ་ལ་ཕབ། སྟོང་པ་ཉིད་དེ་གསར་དུ་རྒྱུ་རྐྱེན་གྱིས་བཟོས་པ་དང་། རིགས་པས་བཟོས་བཞག་པ་མ་རེད་པ་ཡེ་གདོད་མ་ཉིད་ནས་སྟོང་པ་ཡིན་དུས། དེ་ལ་གཉུག་མ་ཞེས་བྱ་བའི་སྒྲ་འདི་ཆགས་ཀྱི་རེད། དེ་གཉུག་མ་ཟེར་མཁན་འདི་བཟོ་བཅོས་མ་བྱས་པ་ཞིག་ལ་གོ་རྒྱུ་རེད། གཉུག་མ་སྟེ། དེ་གཉུག་མའི་ངོ་བོ་དེ་ལ་སྟོང་པ་ཉིད་དེ་ལ། གཟུང་འཛིན་གྱི་སྒྲིབ་པ་ཡིས་གཏན་ནས་གོས་མྱོང་ཡོད་རྒྱུ་མ་རེད། དེ་གདོད་མ་ནས་རང་བཞིན་གྱིས་རྣམ་པར་དག་པའི་ཀློང་དུ། འདི་གདོད་མ་རང་བཞིན་རྣམ་པར་དག་པ་དེ། སོ་སོའི་སྐྱེ་བོའི་བློ་ཞིག་གིས་གཏན་ལ་ཕབ་དགོས་ན། མཐར་ཐུག་དེ་གཏན་ནས་ཕབ་རྒྱུ་མ་རེད་དུས། བློ་ཡི་འཇུག་པ་གཞན་ཐམས་ཅད་དང་བྲལ་བའི་བསམ་གྱིས་མི་ཁྱབ་པའི་གནས་ལུགས་ཀྱི་ངང་དུ་བཤད་ན། དེ་ངལ་འཚོ་བ་སྟེ། ཟེར་དུས་ད་ལྟ་ཀུན་མཁྱེན་ཆོས་ཀྱི་རྒྱལ་པོས་སེམས་ཉིད་ངལ་གསོ་གསུངས་དུས། སེམས་ཀྱི་ཆོས་ཉིད་མཐར་ཐུག་པ་འདི་གཏན་ལ་ཕབ་སོང་ན། གཟུང་འཛིན་གྱི་སྣང་བ་དེ་ཐམས་ཅད་ཀྱིས་ཤ་ཐང་ཆད་ཆད་དུ་རྒྱུག་རྒྱུག་བསྡད་དུས། ཕར་ངལ་འཚོ་བ་ལྟ་བུ་ཞིག་རེད། དེའི་ཕྱིར་ན། ད་སྟོང་ཉིད་མཐར་ཐུག་པ་དེ། དང་པོ་ཐོས་པའི་ཤེས་རབ་ཀྱིས་གཏན་ལ་ཕབ། དེའི་རྗེས་སུ་བསམ་པའི་ཤེས་རབ་ཀྱིས་གཏན་ལ་ཕབ། དེ་ནས་དེའི་རྗེས་སུ་བསམ་པའི་ཤེས་རབ་འདི་སྒོམ་པའི་ཉམས་མྱོང་ཞིག་གཏན་ལ་ཕབ། སྒོམ་པའི་ཉམས་མྱོང་གི་སྒང་དུ་བཞག་འོང་ན། བློས་བྱས་བཅོས་མའི་ཆོས་ཐམས་ཅད་རང་སར་དུ་གྲོལ་ཚར་དུས་དེ་ནས་གནས་ལུགས་ཀྱི་ངང་དུ་ངལ་འཚོ། ངལ་འཚོ་བ་འདིའི་སྒང་དུ། དེ་ནས་མཉམ་པར་བཞག་ན་འཕགས་པའི་མཉམ་བཞག་ཟེར་མཁན་འདི་རེད་དུས། མ་གཡོས་པས་བཞག་པ་ན། སེམས་སེམས་བྱུང་གི་སྤྲོས་པ་མཐའ་དག་ཉེ་བར་ཞི་བ་འདི་ནི་འཇོག་སྒོམ་ཉིད་དུ་བརྗོད་པའི་ཚུལ། འཕགས་པ་བྱམས་པས། འདི་ལ་བསལ་བར་བྱ་བ་དང་། །བཞག་པར་བྱ་བ་ཅུང་ཟད་མེད། །

ཡང་དག་ཉིད་ལ་ཡང་དག་བལྟ། །ཡང་དག་མཐོང་ན་རྣམ་པར་གྲོལ། །ཞེས་པ་ལ་སོགས་པ་རྒྱ་ཆེར་གསུངས་ཟེར། ད་སྟོང་ཉིད་ཀྱི་དོན་དེ་མ་རྩ་གཏན་ལ་ཕབ་དུས། པཎྜི་ཏ་ཡི་དཔྱད་སྒོམ་དང་། ཀུ་སུ་ལུ་ཡི་འཇོག་སྒོམ་ཟེར་གཉིས་ཡོད་རེད། པཎྜི་ཏའི་དཔྱད་སྒོམ་ཞིག་ཡིན་ན། ད་ལྟ་གོང་དུ་རིགས་པའི་སྒོ་བསྟན་པ་དེ་ལྟ་བུ་ཞིག་གིས་རིམ་པ་བཞིན་དུ་ཚུར་ཞིག་གཏན་ལ་ཕབ་འོང་ན། དེ་མཐར་ཐུག་སྐྱེ་མེད་འགག་མེད་གནས་མེད་ཀྱི་བསམ་བརྗོད་ལས་འདས་པའི་ཡུལ་འདི་ཡག་པོ་གཏན་ལ་ཕབ་ཐུབ་འོང་རྒྱུ་རེད། དེ་ལྟ་བུ་ཡི་ལུང་དང་རིགས་པ་ཡིས་དཔྱད་ན་དཔྱད་པ་དེ་རྫོགས་འགྲོ་རྒྱུ་རེད། དེ་ནས་ལུང་རིགས་དེ་ལྟ་བུ་རྒྱ་ཆེན་པོ་ཧ་ཅང་འདུན་པ་གཏད་མ་ཐུབ་པའི་གང་ཟག་ཅིག་ཡིན་ན། བླ་མའི་མན་ངག་གི་སྟོབས་ཀྱིས་དེ་རིམ་པ་བཞིན་དུ་ཞི་གནས་དང་ལྷག་མཐོང་། ཕྱག་ཆེན་དང་རྫོགས་ཆེན། དབུ་མའི་སྒོམ་རིམ་དེ་རྣམས་ཀྱིས་གཏན་ལ་ཕབ་ན། སྤྲོས་པ་ཐམས་ཅད་དང་བྲལ་བའི་ཉེ་བར་ཞི་བའི་ངོ་བོ་འདི་གནས་ལུགས་རྟོགས་འོང་རྒྱུ་རེད། དེ་གནས་ལུགས་རྟོགས་པ་དེ་ཡི་སྟེང་ལ་བཞག་བཞག་ན། ཆོས་རྣམ་ཀུན་མཆོག་ལྡན་གྱི་སྟོང་ཉིད་ཟེར་མཁན་འདི་རྟོགས་འོང་རེད། རྣམ་ཀུན་མཆོག་ལྡན་གྱི་སྟོང་ཉིད་འདི་རྟོགས་སོང་ན། དེའི་ངོ་བོ་ལ་སྐྱོན་བསལ་རྒྱུ་ཡོད་མ་རེད། ཡོན་ཏན་འགྲུབ་རྒྱུ་ཡོད་མ་རེད། ད་དེ་མཐར་ཐུག་སྒྲ་ཇི་བཞིན་དུ་རྟོགས་ན་རྒྱུ་མཚན་ཉིད་ཐེག་པའི་ལམ་ནས་ཆ་བཞག་ན། དེ་མཐོང་ལམ་ས་དང་པོ་ཡི་བདེན་པ་མངོན་སུམ་དུ་མ་ཐུག་བར་དུ་རྟོགས་ཐུབ་ཀྱི་མ་རེད། དེ་ནས་གསང་སྔགས་རྡོ་རྗེ་ཐེག་པའི་ལམ་ཞིག་ཡིན་ན། གསང་སྔགས་ཐབས་ཟབ་སོང་བས་སྐལ་པ་དང་ལྡན་པའི་གང་ཟག་ཅིག་ཡིན་ན། བླ་མ་སངས་རྒྱས་སུ་མཐོང་བའི་མོས་གུས་དང་ལྡན་པ་ཡོད། དེ་ནས་དབུ་མའི་སྒོམ་རིམ། ཕྱག་ཆེན་རྫོགས་ཆེན་གྱི་མན་ངག་ལ་བརྟེན་ན། ད་ལྟ་རྣམ་གྲངས་མ་ཡིན་པའི་དོན་དམ་བདེན་པ་ཐེག་ཆེན་འགོག་བདེན་མཐར་ཐུག་པ་འདི་ཧ་ལམ་ཉམས་མྱོང་གི་སྒོ་ནས། ད་ལྟ་ཞིག་རྟོགས་འོང་རེད། དེ་ཉམས་མྱོང་དེ་རིམ་པ་བཞིན་དུ་ཡར་གདེང་འཁེལ་འགྲོ་དུས། བློ་ལས་འདས་པའི་ཡེ་ཤེས་རྗེན་པ་ཐུག་འགྲོ་ཡི་རེད་དུས། དེ་ཐུག་སོང་ན་དེ་ལམ་ཐམས་ཅད་ཀྱི་སྙིང་པོ་མཐར་ཐུག་པ་ཡིན་དུས། དེ་ལྟར་ཡིད་ལ་ངེས་པར་བྱའོ་ཞེས་གསུངས་སོ། །སེམས་ཅན་མ་ལུས་པ་ཐམས་ཅད་བདག་ཅག་རྣམས་ཀྱི་ཕ་མ་མ་བྱས་པ་གཅིག་ཀྱང་མེད། ཕ་མ་བྱེད་པའི་དུས་སུ། ད་ལྟ་རྩ་བའི་ཕ་མ་བཞིན་དུ། ཟས་ཀྱི་ཕུད་བྱིན། གོས་ཀྱི་རྩེ་གཡོགས། ཤིན་ཏུ་བྱམས་པའི་སེམས་ཀྱིས་བསྐྱེད་བསྲིངས་བའི་དྲིན་ཆེན་ཤ་སྟག་ཏུ་གྱུར་བ་ཡིན། དེ་དག་ཐམས་ཅད་འདོད་པ་བདེ་བ་འདོད་ཀྱང་། བདེ་བའི་རྒྱུ་ཡང་དག་པའི་དགེ་བ་སྒྲུབ་མི་ཤེས། མི་འདོད་པ་སྡུག་བསྔལ་མི་འདོད་ཀྱང་། སྡུག་བསྔལ་གྱི་རྒྱུ་སྡིག་པ་མི་དགེ་བ་འབའ་ཞིག་ལ་སྤྱོད། ཞེ་འདོད་དང་ལག་ལེན་ཕྱིན་ཅི་ལོག་ཏུ་གྱུར་ཏེ། ལོང་བ་བཤེས་མེད་ཐང་དཀྱིལ་དུ་འཁྱམས་པ་ལྟ་བུའི་སེམས་ཅན་འདི་ཐམས་ཅད་སྙིང་རེ་རྗེ། སྙིང་རྗེ་བའི་སར་བཞག་པ་ཙམ་གྱིས་མི་ཕན་ཏེ། བདག་གིས་ད་རེས་དལ་འབྱོར་བཅོ་བརྒྱད་ལྡན་པའི་མི་ལུས་རིན་པོ་ཆེ་ཐོབ། སངས་རྒྱས་ཀྱི་བསྟན་པ་རིན་པོ་ཆེ་ཡོད་པའི་ཡུལ་དུ་སྐྱེས། དགེ་བའི་བཤེས་གཉེན་མཁས་གྲུབ་དུ་མས་རྗེས་སུ་བཟུང་སྟེ། དམ་པའི་ཆོས་ལ་ཐོས་བསམ་སྒོམ་གསུམ་བྱེད་པའི་སྐལ་པ་བཟང་པོ་གནས་པའི་སྐབས་འདིར། དེ་མ་རྒན་སེམས་ཅན་དེ་ཐམས་ཅད་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེ་ཐོབ་པར་བྱ་བའི་ནུས་པ་བདག་ལ་མི་འདུག་སྟེ། མེད་ནའང་བསམ་པ་བཟང་པོ་བྱང་ཆུབ་སེམས་ཀྱི་ཀུན་ནས་སློང་བ་དང་བཅས་པའི་སྒོ་ནས་དམ་པའི་ཆོས་ལ་ཐོས་བསམ་སྒོམ་གསུམ་ཚུལ་བཞིན་བྱས་ཏེ། ལས་གང་བྱེད་པ་ཐམས་ཅད་མཁའ་ཁྱབ་སེམས་ཅན་ཐམས་ཅད་འཁོར་བ་དང་ངན་སོང་གི་སྡུག་བསྔལ་ལས་གྲོལ་ཏེ། ཞི་བདེ་བླ་ན་མེད་པ་བྱང་ཆུབ་རིན་པོ་ཆེའི་གོ་འཕང་འཐོབ་པའི་ཆེད་ཡིན་སྙམ་པ་ཡི་བསམ་པ་རྣམ་པར་དག་པ་ཞིག་ཡོད་ན། ཀུན་སློང་བཟང་པོ་བྱང་ཆུབ་ཀྱི་སེམས་ཞེས་བྱ་བ་ཡིན་པས་ན། ཆོས་ཉན་པ། འཆད་པ། སྒྲུབ་པ། གང་དང་གང་ཞིག་བྱེད་ནའང་དེའི་དུས་སུ་ཐོག་མར། བསམ་པ་དགེ་དང་མི་དགེའི་བྱེ་བྲག་ལས། །དགེ་སྡིག་གཟུགས་བརྙན་ཆེ་ཆུང་རྗེས་མི་འགྲོ། །གསུངས་པ་ལྟ་བུ་ཀུན་སློང་བཅོས། དེའི་རྗེས་སུ་ཆོས་གསན་པའི་ཀུན་ཏུ་སྤྱོད་པའང་མདོ་རྒྱུད་བསྟན་བཅོས་དྲི་མ་མེད་པ་རྣམས་ལས་ཇི་སྐད་གསུངས་པ་བཞིན་དུ་ལེགས་པར་གསལ་བཏབ་སྟེ་གསན་པར་གནང་བར་ཞུ། 

དེ་ལ་གང་གསན་བྱའི་ཆོས་ཀྱི་རིམ་པ་དེ་ལ། དེ་སངས་རྒྱས་བཅོམ་ལྡན་འདས་ཀྱི་བསྟན་པ་མ་ནུབ་པ། འཇིག་རྟེན་གྱི་ཁམས་འཛམ་བུ་གླིང་འདི་ལ་གནས་སོང་བའི་དབང་གིས་ཟབ་ཅིང་རྒྱ་ཆེ་བའི་གདམས་ངག་དུ་མ་ཡོད་ནའང་། དེ་དག་གང་ཟག་གཅིག་གིས་འཚང་རྒྱ་བའི་ལམ། གནད་གཅིག་ཏུ་དྲིལ་ལ་ཚིག་ཉུང་ལ་དོན་ཟབ་པ་ཉམས་སུ་ལེན་པ་ལ། ལམ་གྱི་རིམ་པ་ཀུན་མཁྱེན་བླ་མ་མཁྱེན་བརྩེ་དབང་པོའི་གསུང་ལམ་རིམ་བདུད་རྩི་སྙིང་པོ་འདི་ཉིད་ཀྱི་འགྲེལ་བའི་ཐོག་ནས་བཤད་ལུང་འབུལ་བར་བྱེད་པ་དེ་ལ། རྩོམ་པ་ལ་འཇུག་པ་སླད་ཀྱི་དོན་དེ་ཉིད་སོང་སྟེ། བརྩམ་པར་བྱ་བ་གཞུང་གི་དོན་བཤད་པ་དེ་ལ། རྒྱས་པར་བཤད་པ་དང་། མདོར་བསྡུས་པ་གཉིས་ཡོད་པའི་ནང་ནས། དང་པོ་རྒྱས་པར་བཤད་པ་དེ་ལའང་གཉིས་ཏེ། ཐུན་མོང་ཕ་རོལ་ཏུ་ཕྱིན་པའི་ལམ་དང་། ཁྱད་པར་སྔགས་ཀྱི་ལམ་ལ་སློབ་པའི་ཚུལ་གཉིས་ཡོད་པའི་ནང་ནས། དང་པོ་ཐུན་མོང་ཕ་རོལ་ཏུ་ཕྱིན་པའི་ལམ་བཤད་པ་དེ་ལའང་ལམ་གྱི་རྩ་བ་བཤེས་གཉེན་བསྟེན་ཚུལ་དང་། བསྟེན་ནས་བློ་ཇི་ལྟར་སྦྱོང་བའི་ཚུལ་གཉིས་ཀྱི་ནང་ནས། ལམ་གྱི་རྩ་བ་བཤེས་གཉེན་བསྟེན་ཚུལ་སོང་ཟིན། གཉིས་པ་བསྟེན་ནས་ལམ་ཇི་ལྟར་སྦྱོང་བའི་ཚུལ། ལམ་ཐམས་ཅད་མདོར་བསྡུས་ན་བསླབ་པ་གསུམ་དུ་བསྡུ་བའི་ཚུལ་དང་། བསླབ་པ་གསུམ་པོ་དེ་ཉམས་སུ་ལེན་པ་ལ་ལྟ་སྤྱོད་གཉིས་ཀྱི་སྒོ་ནས་དག་པར་བྱ་བའི་ཚུལ་བཤད་པ་གཉིས་ཡོད་པའི་ནང་ནས་ལྟ་བ་རྣམ་པར་དག་པ་དེ་ལའང་། ལྟ་སྤྱོད་གཉིས་ཀྱིས་བསྟན་པ་དེ་ལའང་། མདོར་བསྟན་པ་དང་། རྒྱས་པར་བཤད་པ་གཉིས་ཀྱི་ནང་ནས། མདོར་བསྟན་པ་སོང་ཟིན། གཉིས་པ་རྒྱས་པར་བཤད་པ་ལ། ལྟ་བ་རྣམ་པར་དག་པས་གང་ཟག་དང་ཆོས་ཀྱི་བདག་ཐམས་ཅད་བདེན་མེད་སྟོང་ཉིད་ཀྱི་རང་བཞིན་དུ་གཏན་ལ་ཕབ་པའི་རིམ་པ་ཁ་སང་གི་སྐབས་ལ་ལེགས་པར་ཕུལ་གྲུབ་སྟེ། དེ་རིང་གི་སྐབས་སུ་བབས་པར་འགྱུར་བ་དེ་ལ། གཉིས་པ་སྤྱོད་པ་རྣམ་པར་དག་པའི་ཚུལ་བཤད་པ་དེ་རེད། ཚུལ་དེའི་རང་བཞིན་མ་རྟོགས་པའི། །རྨི་ལམ་ལྟ་བུའི་འགྲོ་ཀུན་ལ། །སྙིང་རྗེ་སྒྱུ་མའི་ངང་ཚུལ་གྱིས། །བྱང་ཆུབ་གོ་འཕང་བསྙེན་པ་ན། །ཞེས་གསུངས་པ་སྟེ། 

ཐོག་མ་ཉིད་དུ་ལམ་ཐམས་ཅད་ཀྱི་རྩ་བ་དང་སྙིང་པོ་ཐམས་ཅད་མཁྱེན་པའི་གོ་འཕང་སྒྲུབ་བྱེད་ཀྱི་རྩ་བ་ལྟ་བ་རེད་དུས། ལྟ་བ་རྣམ་པར་དག་པ་ཅན་ཞིག་གིས་རང་བཞིན་ཚུལ་བཞིན་དུ་རེད་ཚར་ན། ༺ལྟ་བ་འདིའི་གྲོགས་མཛད་༻༺ལྟ་བ་བོགས་འབྱིན་བྱེད་དང་།༻ ལྟ་བ་དང་སྤྱོད་པ་ཟུང་འཇུག་རེད་སོང་ན། འདིའི་ཚུལ་གྱིས་སྤྱོད་པ་བསྟན་པ་དེ་རེད། དེ་ཚུལ་འདིའི་སྤྱོད་པ་ཇི་ལྟ་བུ་ཅན་ཞིག་དགོས་རེད་ཟེར་ན། སྤྱིར་ཐེག་པ་རིམ་པ་རྣམ་པ་གསུམ་པོ་མདོ་སྔགས་ཀྱི་ཆོས་ཐམས་ཅད་ལས་སྤྱོད་པའི་རྣམ་གྲངས་དུ་མ་བསྟན་ན་ཡང་། དབང་པོ་མཆོག་དམན་ཐམས་ཅད་ཀྱི་སྤྱོད་པ་ཉམས་སུ་ལེན་བྱ་དེ་གསུང་རྒྱུ་རེད་དུས། དེའི་ཕྱིར་ན། ཚུལ་གོང་དུ་བཤད་པ་དེ་ལྟ་བུའི་ཆོས་ཐམས་ཅད་གང་ཟག་དང་ཆོས་ཀྱི་བདག་མེད་པ་གཉིས་ཀྱི་སྟོང་ཉིད་ཀྱི་ངོ་བོ་མཐར་ཐུག་པ་མངོན་དུ་གྱུར་ཚར་དུས། དེ་ནས་རང་གིས་སྟོང་ཉིད་མངོན་སུམ་དུ་རྟོགས་ཏེ་བྱང་ཆུབ་ཀྱི་ལམ་མ་ནོར་བ་ལ་ཞུགས་ནས། རང་གི་རྟོགས་པའི་ཚུལ་དེ་ལ། ༺བསམ་བློ་འཁོར་དུས་༻ཁམས་གསུམ་གྱི་སེམས་ཅན་ཐམས་ཅད་ཀྱིས་ཆོས་ཉིད་ཟབ་མོའི་དོན་འདི་སྒྲ་ཇི་བཞིན་དུ་མ་རྟོགས་དུས། དེའི་ཕྱིར་ན། ཟབ་མོ་སྟོང་པ་ཉིད་མ་རྟོགས། མ་རྟོགས་པའི་སྟེང་ལ་ཡང་། ད་རུང་ཡང་ཆོས་ཐམས་ཅད་ཁ་རྩང་འཁྲུལ་པའི་སྣང་བའི་སྐབས་སུ་བསྟན་པ་ལྟར། དངོས་པོ་དང་མཚན་མར་ཞེན་པའི་བློ་ཡི་སྒོ་ནས་ཁམས་གསུམ་འཁོར་བ་ལ་འཁྱམས་འོང་རེད། དེ་འཁྱམ་བྱེད་ཀྱི་རྩ་བ་གང་རེད་ཟེར་ན། ཆོས་ཐམས་ཅད་རྣམ་ཀུན་མཆོག་ལྡན་གྱི་སྟོང་པ་ཉིད་ཀྱི་ངོ་བོ་ལས་མ་འདས་པ་ཡིན་ནའང་། སྟོང་ཉིད་ཀྱི་རང་རྩལ་དེ་ནི་ཐོག་མར་ང་ཞེས་པ་ཞིག་ང་མེད་པ་ལ་ང་ཞེས་བདག་ཏུ་བཟུང་འོང་དུས། དེ་ང་བསམ་མཁན་གྱི་བདག་དེ། ང་འདི་ལ་བརྟེན་ཏེ། ང་ཡི་ལུས། ང་ཡི་སེམས། ང་ཡི་མིང་ཟེར་མིང་དོན་བདག་གསུམ་གཅིག་ཆགས་སོང་ན། མིང་དོན་བདག་གསུམ་པོ་དེ་ལས་ཞེན་པ་འདི་བྱས་དུས། དེ་ནས་དེ་ལ་ཕན་པར་བྱེད་པའི་གང་ཟག་ཕ་མ་དང་སྤུན་མཆེད་ལ་སོགས་པ་ཡོད་ན་དེ་ཐམས་ཅད་རང་གི་གཉེན་དུ་མཐོང་སྟེ། དེ་ལ་ཆགས་པའི་སེམས་སྐྱེད། དེ་ལ་གནོད་པར་བྱེད་པའི་གང་ཟག་དང་། མི་མཐུན་པ་ཞིག་ཡོད་པ་ཡིན་ན། དེ་ཐམས་ཅད་སྡང་བའི་ཡུལ་དུ་བཟུང་སྟེ་དགྲ་ཡི་ཡུལ་དུ་བཟུང་། དེ་ཆགས་སྡང་གཉིས་པོ་ཡོད་པའི་རྩ་བ་འདི་གང་རེད་ཟེར་ན། དེ་ཆོས་ཐམས་ཅད་ཀྱི་གནས་ལུགས་སྟོང་པ་ཉིད་དེ་མངོན་སུམ་དུ་མ་རྟོགས་དུས། གཏི་མུག་མ་རིག་པས་གཞི་བྱེད་སོང་དུས། ལུས་ལ་ལུས་དབང་ཇི་བཞིན་དུ། །གཏི་མུག་ཀུན་ལ་གནས་འགྱུར་ཏེ། །དེ་ཕྱིར་ཉོན་མོངས་ཐམས་ཅད་ཀྱང་། །གཏི་མུག་བཅོམ་པས་བཅོམ་པར་འགྱུར། །གསུངས། ཉོན་མོངས་བརྒྱད་ཁྲི་བཞི་སྟོང་གི་རྩ་བ་ས་བོན་འདྲ་འདི་གཏི་མུག་མ་རིག་པ་རེད་དུས། དེ་ང་དང་ང་ཡིར་འཛིན་པ་དེ་གཉིས་ཀྱིས། དེ་ལ་བརྟེན་ཏེ་ཆགས་སྡང་རྨོངས་གསུམ་ཆགས། ཆགས་སྡང་རྨོངས་གསུམ་བྱས་དུས་འདི་ང་ཡི་གཉེན་དང་གྲོགས་ཆགས་པའི་ཡུལ་དེ་དག་ཐམས་ཅད་ལ། ཕན་པའི་སེམས་ཀྱིས་འཇིག་རྟེན་ཚེ་འདི་ལ་ཟས་གོས་འབྱོར་བ། ནོར་དང་ལོངས་སྤྱོད་བདེ་སྐྱིད་ཕུན་སུམ་ཚོགས་པ་ཆེད་དུ་བསྒྲུབས། ཆེད་དུ་བསྒྲུབས་པ་དེ་ལས་འཇིག་རྟེན་འཁོར་བ་ཀུན་མཐུན་པ་དང་བཅས་པའི་སྒོ་ནས། བསགས་དང་བསྲུང་དང་བརླག་པའི་གདུང་བ་ཡིས། །ནོར་ནི་ཕུང་ཁྲོལ་མཐའ་ཡས་ཤེས་པར་བྱ། །ཞེས་པ་ལྟ་བུའི་སྒོ་ནས། ནོར། ས་ཞིང་། ཁང་ཁྱིམ། ཡུལ་རི་ལ་སོགས་པ་དེ་ལྟ་བུ་བདག་ཏུ་བཟུང་། མི་མཐུན་པའི་དགྲ་བོ་གནོད་པར་བྱེད་པའི་ཐབས་དུ་མའི་ཞེ་སྡང་གིས་གཡོ་སྒྱུ་ལ་སོགས་པ་བསྐོར་དུས། དེ་གསུམ་གྱིས་ཁམས་གསུམ་འཁོར་བའི་ལས་བསགས་པའི་རྩ་བ་ཆགས་སྡང་རྨོངས་གསུམ་འདི་རེད། དེ་ཆགས་སྡང་རྨོངས་གསུམ་གྱི་ལས་བསགས་པའི་གང་ཟག་དེ་དག་ཐམས་ཅད། ཡང་དག་པའི་ལམ་མ་ནོར་བ་རྟོགས་པའི་གང་ཟག་ཞིག་གིས་བལྟས་ན། དེ་ཁམས་གསུམ་འཁོར་བ་སྡུག་བསྔལ་གྱི་རྒྱ་མཚོར་འཁྱམས་པའི་སེམས་ཅན་དེ་ཐམས་ཅད། འཁྲུལ་ཞིང་སྣང་བར་གྱུར་བ་དེ་ལ། གྲངས་མང་ཉུང་འདི་ཙམ་ཞིག་རེད། འདི་ཚུན་ཆོད་རེད། འདི་ཕན་ཆོད་རེད། ཟེར་མཐའ་མེད་པ་ཡི་ཁམས་གསུམ་འཁོར་བ་ནི། དམྱལ་བ་ནི་ཚ་གྲང་། ཡི་དྭགས་ལ་བཀྲེས་སྐོམ། དུད་འགྲོ་ལ་བཀོལ་སྤྱོད། མི་ལ་སྐྱེ་རྒ་ན་འཆི། ལྷ་མ་ཡིན་ལ་འཐབ་རྩོད། ལྷ་ལ་འཕོ་ལྟུང་ལ་སོགས་པའི་སྡུག་བསྔལ་སྣ་ཚོགས་པ་འདི་མང་པོ་ཞིག་མྱོང་གི་རེད། དེ་ལྟ་བུའི་སྡུག་བསྔལ་གྱི་རྒྱུ་དང་འབྲས་བུ་ཐམས་ཅད་ཀྱང་། དངོས་གནས་ཁ་སང་དབུ་མའི་རིགས་པ་ལྟ་བུ་ཞིག་གིས་དཔྱད་བཞག་ན། བདེན་པར་གྲུབ་པ་གཏན་ནས་ཡོད་རྒྱུ་མ་རེད་དེ། བདེན་པར་གྲུབ་པ་མེད་ནའང་། དེ་འཁྲུལ་སྣང་དེ་ལ་བདེན་པར་བཟུང་བའི་སྣང་བ་དེ། རྒྱུ་འབྲས་རྟེན་འབྲེལ་མེད་ཟེར་སུས་ཀྱང་བཀག་པ་ཡོད་རྒྱུ་མ་རེད་དུས། དེའི་ཕྱིར་ན། མེད་བཞིན་དུ་སྣང་བ། རྨི་ལམ་ལྟ་བུའི་དབང་གིས། དེ་ཀུན་རྫོབ་ཀྱི་སྣང་བ་སྣང་སྲིད་སྣོད་བཅུད་ཀྱི་ཆོས་དེ་ཐམས་ཅད་བདེན་གྲུབ་ཅིག་ཏུ་བཟུང་། བདེན་གྲུབ་བཟུང་བ་དེ་ལ་བརྟེན་ཏེ་དགེ་སྡིག་གི་ལས་མང་པོ་བསགས། རྒྱུ་ལས་འདི་བསགས་ཚར་དུས། དེ་འབྲས་བུ་བདེ་སྡུག་ཀྱང་སྨིན་མི་འོང་པའི་ཐབས་ཡོད་མ་རེད། དཔེར་ན་མཁྲིས་པའི་ནད་ན་སོང་བའི་གང་ཟག་ཞིག་གིས་དུང་ལ་བལྟས་ན། དུང་སེར་པོ་ཞིག་མ་གཏོགས། དཀར་པོ་ཁྱོན་ནས་མཐོང་བའི་ཐབས་ཡོད་མ་རེད། ཐམས་ཅད་འཁྲུལ་སྣང་རང་རྒྱུད་པ་ལ་སྤྱོད་བསྡད་དུས་དེ་རེད་དུས། སྒོ་ནས་ཉམས་སུ་མྱོང་བའི་འགྲོ་བ་ཀུན། དེ་འགྲོ་བ་སེམས་ཅན་དེ་ཐམས་ཅད་འཁྲུལ་ཤིང་རྨོངས་དུས། དཔེར་ན་ལོང་བ་མིག་མེད་མཁན་ཞིག་ཐང་ཆེན་པོ་ཞིག་གི་དབུས་ན་ལོང་ཁྲིད་མེད། འགྲོ་བསྡད་ཡོད་ན། ལོང་བ་ཁོ་རང་སེམས་ཀྱིས་ག་ན་འགྲོ་བསམ་ས་དེ་ན། ཤར་ལྷོ་ནུབ་བྱང་གང་ནའང་འགྲོ་ཤེས་ཀྱི་མ་རེད། སོང་ན་སླེབས་ཀྱིའང་མ་རེད། ༺དེ་ལམ་གྱི་ཕྱོགས་དང་༻༺ཚོགས་པ་ཡི་ནང་དུ་༻སྡུག་བསྔལ་གྱི་ཚོར་བ་ཆེན་པོ་མྱོང་འོང་རྒྱུ་རེད། དཔེ་དེ་བཞིན་དུ། ཁམས་གསུམ་སེམས་ཅན་དེ་ཐམས་ཅད་སེམས་ཀྱིས་བསམ་རྒྱུ་ནི་བདེ་བ་ཞིག་ཐ་ན་འཇག་མའི་སྲིན་བུ་ཡན་ཆོད་ཀྱིས་དྲན་གྱི་ཡོད་རེད་དེ། བདེ་བའི་རྒྱུ་དགེ་བ་དེ་སྒྲུབ་ཤེས་ཀྱི་མ་རེད། དགེ་བ་དེ་དང་དུ་ལེན་ཤེས་ཀྱི་མ་རེད། དགེ་བ་ཅུང་ཟད་ཙམ་ཞིག་སྒྲུབ་ནའང་། རང་གཤིས་ངན་པ་ཐོག་མེད་ནས་ད་ལྟ་ཡན་ཆོད་དུ་༺ཤོག་འདྲིལ་རྒན་བ་རེ་སྦངས་སོང་རྫི་ཡི།༻ སྡིག་པ་དང་འདྲེས་སོང་བ་ཁོ་ན་བྱས་དུས་ཙ་ནས། དེ་དུས་རྟག་ཏུ་ལམ་ལོག་མགོ་རྨོངས་འཁྱམས་སོང་རྒྱུ་རེད། སྡུག་བསྔལ་འདོད་ཀྱི་ཡོད་མ་རེད་དེ། སྡུག་བསྔལ་གྱི་རྒྱུ་འདི་སྡིག་པ་རེད། སྡིག་པ་འདི་སྡུག་བསྔལ་གྱི་རྒྱུ་ཡིན་པར་མི་ཤེས་དང་དུ་ལེན་ནས། ཞེ་ཡི་འདོད་རྒྱུ་དང་། ལག་ཏུ་ལེན་རྒྱུ་གཉིས་ཕྱིན་ཅི་ལོག་ཏུ་གྱུར་བའི་ཡུལ་སེམས་ཅན་ཐམས་ཅད་རེད། འདི་སེམས་ཅན་དེ་ཐམས་ཅད་ལ་ད་ལྟ་གོང་ནས་བཤད་པ་ལྟ་བུའི་འཁྲུལ་པར་སྣང་བ། དེ་ལ་ངས་ཕན་པར་བྱེད་དགོས། ངའི་དགའ་བ་ཡི་གཉེན་རེད། དེ་ལ་གནོད་པ་བྱེད་དགོས། ངའི་སྡང་བའི་ཡུལ་རེད་བསམ་ཆགས་སྡང་གཉིས་སུ་འཛིན་ཚར་ན། དེ་བྱང་ཆུབ་སེམས་པའི་སྤྱོད་པ་དང་རྒྱབ་འགལ་རེད། དེ་མ་ཡིན་པར་སེམས་ཅན་འདི་ཐམས་ཅད། ངེས་ཚོ་ཐོག་མ་འཁོར་བར་འཁྱམས་པའི་ཚད་འདི། མགོ་འདི་ལྟ་བུ་ཞིག་རེད། བསྐལ་པ་ཡང་འདི་ཙམ་ཞིག་སོང་རེད། གྲངས་ཀ་འདི་ཙམ་ཞིག་རེད་ཟེར། ཐམས་ཅད་མཁྱེན་པ་སངས་རྒྱས་ཀྱི་ཡེ་ཤེས་ཀྱི་སྤྱོད་ཡུལ་གྱུར་བ་མ་གཏོགས། གཅིག་གིས་ཚད་བཟུང་ནུས་ཀྱི་མ་རེད། འདི་ཚད་བཟུང་མ་ནུས་དུས། དེ་ནས་འཁོར་བ་ལས་སྐྱེ་རྒ་ན་འཆི་ཡི་སྡུག་བསྔལ་ཞིག་མི་མྱོང་བའི་འཁོར་བའི་གནས་རིས་གང་དུ་ཡིན་ནའང་ཡོད་མ་རེད། སྐྱེ་རྒ་ན་འཆི་ཡི་སྡུག་བསྔལ་མྱོང་ཚུལ་ལ། འདི་ནང་སྒོང་སྐྱེས་དང་། མངལ་སྐྱེས། དེ་དྲོད་གཤེར་སྐྱེས་ཕལ་ཆེ་བ་དེ། ཕ་མ་ལ་བརྟེན་ནས་མ་སྐྱེས་པ་གཅིག་ཀྱང་ཡོད་མ་རེད། དེའི་ཕྱིར་ན། ད་ལྟ་ལུས་རྟེན་འདི་ཡི་སྟེང་དུ་རང་ལ་གནོད་པར་བྱེད་པའི་དགྲ་ཡིན་བསམ། འཁོན་དུ་བཟུང་སྟེ་འདིའི་ཤ་ཁ་གང་བཟོས་བཞག་ནའང་སེམས་ཚིམས་ས་མེད། བསམ་པ་ལྟ་བུ་ཞིག་ཡོད་ན། སྐྱེ་བ་སྔ་མར་རང་གི་ཕ་མ་རེད་བསྡད་ཡོད་རེད། ད་ལྟ་རང་གི་ཕ་མ་སྤུན་མཆེད་ཡིན། དེའི་དོན་དུ་སྲོག་འདི་བློས་གཏོང་བསམ། བརྩེ་གདུང་ཡོད་ན། སྐྱེ་བ་སྔ་མ་དང་། སྐྱེ་བ་རྗེས་མ་རྣམས་ལ་མཐའ་ཚོད་ལ་དགྲ་བོ་འགྱུར་འགྲོ་ཤེས་ཀྱི་མ་རེད། དེ་མི་ཤེས་པའི་ཚུལ། འཕགས་པ་ཀ་ཏ་ཡ་ནས། ཕ་ཤ་ཟ་ཞིང་མ་ལ་རྡེག །སྡང་བའི་དགྲ་བོ་པང་ན་བཟུང་། །ཆུང་མས་ཁྱོ་ཡི་རུས་པ་འཆའ། །འཁོར་བའི་ཆོས་ལ་གད་མོ་བྲོ། །ཟེར་མཁན་དེ་རེད། ད་ལྟ་ངེད་ཚོ་ལྷན་ཅིག་ཏུ་འདི་ན། བླ་སློབ། སྤུན་མཆེད། ཆོས་གྲོགས་ཀྱི་ཚུལ་དུ་འཛོམས་བསྡད་ཡོད་པ་ཐམས་ཅད་ཀྱང་། སྐྱེ་བ་སྔ་མར་གཅིག་གིས་གཅིག་ལ་གནོད་པ་མང་པོ་ཞིག་བསྐྱལ་ནས་དགྲ་རེད་བསྡད་ཡོད། དེ་ད་ལྟ་སེམས་མཐུན་པོ་འདྲ་ཞིག་རེད། ཡང་དེ་ནས་ལུས་དང་སེམས་འདི་བྲལ་ཏེ་ཤི་སོང་ན། རང་བསམ་ས་འདི་ནི་མཐོ་རིས་དང་དག་པའི་ཞིང་ཁམས་ལ་སོགས་པར་མོས་ན། དགེ་བ་མ་བྱས་ན་དེ་ན་སླེབ་ཀྱི་མ་རེད། དེ་མ་བསམ་ས་འཁོར་བ་དང་ངན་སོང་ཡོད་རེད། སྡིག་པ་བྱས་ཚར་ན་དེ་ན་མི་འགྲོ་བའི་ཐབས་ཡོད་རྒྱུ་མ་རེད། དེ་ཡིན་དུས་བཟུང་སྟེ། སྐྱེ་བ་རྗེས་མ་ལ་ད་ལྟའི་དགྲ་ཐམས་ཅད་གཉེན་རེད། གཉེན་ཐམས་ཅད་དགྲ་རུ་འགྱུར་འགྲོ་ན་ཤེས་རྒྱུ་མ་རེད། དེའི་ཕྱིར་ན། དགྲ་གཉེན་གཉིས་སུ། སེམས་ཅན་འཁྲུལ་པའི་སྣང་བ་རེད། ད་བསམ་ངེས་པ་མ་འཁྲུལ་བ་གང་བསམ་དགོས་ཟེར་ན། ནམ་མཁའ་དང་མཉམ་པའི་སེམས་ཅན་ཐམས་ཅད་རང་གི་ད་ལྟ་རྩ་བའི་ཨ་མ་དེ་དང་ཁྱད་པར་མེད་སྙམ་སྟེ་དྲན། རྩ་བའི་ཨ་མ་དེ་ཉིད་ཡིན་ནས་བཟུང་སྟེ། དེ་བུ་རྒྱུད་ཤེས་པ་ཡོད་མཁན་ཞིག་ཡིན་ན། བུ་རྒྱུད་རང་ཡར་ནར་སོན་དེ་འདྲ་རེད་འོང་ན། ཕ་མ་ལ་བྱམས་པོ་བྱེད་ཟས་གོས་སྟེར། སྐྱིད་པོ་བྱེད་ཀྱི་རེད། དཔེ་དེ་བཞིན་དུ། སེམས་ཅན་འདི་ཐམས་ཅད་དགྲ་གཉེན་གཉིས་སུ་མི་འཛིན་པར། སེམས་ཅན་འདི་ཐམས་ཅད་ལ་ཕན་གདགས་དགོས་རྒྱུ་རེད། ཕན་འདོགས་པར་བྱེད་པ་དེ་ལ། ཟས་དང་གོས་་དང་སྒོར་དང་། ཁང་ཆེན་དང་ཡུལ་མཁར་ལ་སོགས་པས་ཕན་བཏགས་ན་ཕན་པ་ཆུང་ཆུང་རེད། སེམས་ཅན་གྲངས་ཀ་མང་པོ་ནམ་མཁའ་དང་མཉམ་པ་རེད། ཕན་བཏགས་ནུས་ཀྱིའང་མ་རེད། བཏགས་ཀྱང་གནས་སྐབས་ཙམ་ཞིག་མ་གཏོགས་ཕན་པ་ཡོད་མ་རེད། དཔེར་ན། པུ་གུ་ཕ་མ་ལ་བརྩེ་གདུང་ཡོད་དུས་ཁྱིམ་གྱི་ནང་ལ་བཞག །ཆང་ས་བརྒྱབ། དགྲ་འདུལ་ལུགས་བསླབས། གཉེན་སྐྱོང་ལུགས་བསླབས། སྔ་མའི་སྡིག་པའི་འཕྲོ་འདི་མར་བསླབ་དགོས་ལེ་ཟེར་མ་གཏོགས། སྙིང་རྗེ་གོ་ལོག་ཏུ་གྱུར་སོང་། དེ་ནས་ལམ་མ་ནོར་བ་གང་ཡིན་ཟེར་ན། སེམས་ཅན་འདི་ཐམས་ཅད་དམ་པའི་ཆོས་ཐར་པའི་ལམ་ལ་ཞིག་བཀོད་ཐུབ་སོང་ན། དེ་ཕ་མའི་དྲིན་ལན་དེ་འདིས་འཁོར་འགྲོ་རྒྱུ་རེད། དེ་ཡིན་པའི་ཕྱིར་ན། དེ་སེམས་ཅན་དེ་ཐམས་ཅད་མར་ཤེས། རང་ལ་དྲིན་ཆེན་པོ་ཅན་ཞིག་བསྐྱངས། དཔེར་ན། པུ་གུའི་ཨ་མ་༺ཞིག་རེད་༻ཡིན་ན། ཟས་ཀྱི་ཕུད་བྱིན། གོས་ཀྱི་རྩེ་གཡོགས། ཤིན་ཏུ་བྱམས་པས་བསྐྱེད་བསྲིངས་བསྡད་པ། ང་ལ་ཚུར་དེ་ལྟ་བུ་བྱས་དུས། དེ་ནས་མ་ལ་ཕར་ཕན་པ་འདི་དམ་པའི་ཆོས་ཀྱིས་གཅིག་བྱས་སོང་ན་དྲིན་ལན་གསབ་འགྲོ་རྒྱུ་རེད། དཔེར་ན་བདག་ཅག་གི་སྟོན་པ་རྫོགས་པའི་སངས་རྒྱས་ཁོ་རང་གི་སྐྱེས་ཡུམ་དེ། སུམ་ཅུ་རྩ་གསུམ་ལྷ་ཡུལ་ལ་སྐྱེས་བཞག་དུས། དེ་ན་ལྷ་ཡུལ་ལ་དབྱར་ཀ་དབྱར་གནས་ཤིག་གི་ཚད་ལ་བཞུགས་དུས། ད་ལྟ་དྲིན་ལན་བསབ་པའི་མདོ་ཟེར་གསུངས་ཡོད་པ་དེ་ལྟ་བུ་རེད། དྲིན་ལན་ཆོས་ཀྱི་སྒོ་ནས་གསབ་དགོས་རྒྱུ་རེད། དྲིན་ལན་གསབ་པ་དེ་ལ་སེམས་ཅན་ཐམས་ཅད་དགྲ་གཉེན་མེད་པར་མ་ཡིན་པར་ངོ་ཤེས་པ་དང་། མ་ཡིན་པའི་ཐོག་ནས་དེ་ཕ་མ་ལ་བྱམས་པོ་བྱས་ན། བུ་རྒྱུད་དེ་ཡ་རབས་ཟེར་གྱི་རེད། ཕ་མ་བློས་བཏང་བཞག་ན་བུ་རྒྱུད་མ་རབས་ཟེར་གྱི་རེད། དེ་ཡིན་པའི་ཕྱིར་ན། སེམས་ཅན་དེ་ཐམས་ཅད་རང་གི་ཕ་མ་ཡིན་སྙམ་པའི་དྲིན་དྲན། དྲིན་དྲན་པའི་ཐོག་ནས་དྲིན་ལན་བསབ་པའི་ཕྱིར་དུ། སེམས་ཅན་དེ་ཐམས་ཅད་གནས་སྐབས་ཟས་གོས་ནོར་ལོངས་སྤྱོད་ཀྱི་བདེ་བ་ཕྲད་སོང་ན་བདེ་བ་ཡུད་ཙམ་ཞིག་རེད། སྤྲིན་གྱི་བར་ནས་ཉི་མ་ཞིག་ཤར་འོང་ན། རེ་ཞིག་ནས་འགྲིབ་འགྲོ་ཡི་རེད་དུས། དཔེ་དེ་ལྟ་བུ་རེད་དུས། ཟས་ལོངས་སྤྱོད་ཀྱི་བདེ་བ་འཕྲོད་ན་ཡག་པོ་རེད་དེ། འདིས་མི་ཕན་པར་ཆོས་ཀྱི་བདེ་བ་དེ་འཕྲོད་དགོས། ཐ་མ་ལམ་ཀ་ཞིག་ནས་འབུ་སྲིན་ཞིག་འགྲོ་ཡི་ཡོད་ན། དེ་ལ་དཀོན་མཆོག་གསུམ་དང་། སངས་རྒྱས་ཀྱི་མཚན་ཞིག་རྣ་བར་བསྒྲགས་བཞག་ན། ཁོ་རང་དེ་ནས་ངན་སོང་གི་སྐྱེ་སྒོ་ཆོད་འགྲོ་རྒྱུ་རེད་དུས། དེ་ལ་གཞན་དོན་རེད་བསྡད་རེད། དེ་ལྟ་བུའི་དྲིན་བསབ་པ་སྒོ་ནས་བཟུང་། དེ་སེམས་ཅན་དེ་ཐམས་ཅད་བདེ་བ་དང་ལྡན་ན་ཅི་མ་རུང་སྙམ་སེམས་ཀྱིས་དྲན་བསྡད་ན། དཔེར་ན་འདི་ཁ་རྩང་དྭགས་པོའི་ཐར་རྒྱན་ནང་གི་རྒྱལ་པོ་བྱམས་པའི་སྟོབས་ཀྱིས་རང་གི་ཡུལ་ཁམས་ལ། བྱམས་པའི་སྟོབས་རང་གིས། ཁོ་རང་བྱམས་པའི་ཏིང་ངེ་འཛིན་ལ་བཞུགས་བསྡད་དུས། དེ་ནས་གནོད་སྦྱིན་སྤུན་ལྔ་འོང་ནས་བཟུང་སྟེ། དེ་རྒྱལ་པོ་བྱམས་པའི་སྟོབས་ཀྱིས། ཡུལ་ཁམས་གནོད་པར་བྱེད་བསམ་སེམས་ཅན་རྣམས་ཀྱི་ཤ་ཁྲག་ཟ་བསམ། ལྕགས་ཀྱི་སྡེར་མོས་བཟུང་། བླ་སྲོག་འཕྲོག་བསམ། དེ་འདྲ་བྱས་ནའང་། སེམས་ཅན་དེ་ཐམས་ཅད་ཀྱི་ལུས་པོ་དེ་ལྕགས་ཀྱི་གོང་པོ་བཞིན་དུ་གྱུར་ཏེ། སྲོག་བཅད་མ་ཐུབ་པ་བྱུང་བ་ཟེར་དེ་ག་ང་ཡིན་ཟེར་ན། རྒྱལ་པོ་བྱམས་པའི་སྟོབས་བྱམས་པའི་ཏིང་ངེ་འཛིན་བསྒོམས་བསྡད་པས་ཡུལ་ཁམས་བསྲུངས་བ་དཔེ་དེ་ལྟ་བུ་རེད། རང་ཅག་ཐམས་ཅད་ཀྱིས་ཀྱང་དངོས་སུ་སེམས་ཅན་ལ་ཕན་བཏགས་མ་ནུས་ནའང་། ད་ལྟ་ངེད་ཚོའི་ཕ་མ་དམྱལ་བ། ཡི་དྭགས། དུད་འགྲོ་ལ་སྐྱེས་པ་གྲངས་མང་པོ་ཡོད་རྒྱུ་རེད་དུས། དེ་ཐམས་ཅད་སྡུག་བསྔལ་མུ་མཐའ་མེད་པ་ཞིག་གིས་མནར་དུས། དེ་ཐམས་ཅད་སྡུག་བསྔལ་དེ་དང་བྲལ་སོང་ན་ཅི་མ་རུང་། འདིའི་སྡུག་བསྔལ་དང་འབྲལ་བར་རྒྱལ་བ་སྲས་དང་བཅས་པས་བྱིན་གྱིས་བརླབ་པར་མཛད་དུ་གསོལ། དེ་སྤྱོད་འཇུག་བསྔོ་བའི་ལེའུ་ནང་གསུངས་པ་ལྟར་དུ། བྱང་ཆུབ་སེམས་དཔའ་འཇམ་དཔལ་དབྱངས་དང་། སྤྱན་རས་གཟིགས། མཐུ་ཆེན་ཐོབ་ཉེ་བའི་སྲས་ཆེན་བརྒྱད་ལ་སོགས་པ་དམྱལ་བའི་ཡུལ་དུ་བྱོན་ཏེ། དམྱལ་བའི་སེམས་ཅན་དེ་ཐམས་ཅད་ཚ་གྲང་གི་སྡུག་བསྔལ་དང་བྲལ་བ། སྟོན་པ་ཞལ་བཞུགས་པའི་སྐབས་སུ། སྟོན་པའི་སྐུ་ལས་ཡེ་ཤེས་ཀྱི་འོད་ཟེར་འཕྲོ་འགྲོ་དུས། དམྱལ་བའི་སེམས་ཅན་བདེ་བ་དང་ལྡན་པར་མཛད་པའི་ཚུལ་ལྟ་བུ་བྱུང་ན་ཅི་མ་རུང་སྙམ་ན། དེ་དགེ་སོང་བ་རེད་དུས། དེ་ལ་ཕན་པ་ཆེན་པོ་ཡོད་རྒྱུ་རེད་དུས་དེ་རེད། དེ་ནས་བདེ་བ་དང་ལྡན་འདོད་མ་ཚད་པ་ཅན་གྱི་སྡུག་བསྔལ་དང་བྲལ་འདོད་ཀྱི་སྙིང་རྗེ། བྱམས་པ་དང་སྙིང་རྗེ་གཉིས་པོ་འདི་ཡག་པོ་ཞིག་རྒྱུད་ལ་སྐྱེས་སོང་ན། བྱང་ཆུབ་སེམས་ཀྱི་སྔོན་འགྲོ་དེ་རེད། དེ་བྱང་ཆུབ་ཀྱི་སེམས་ཁ་ཙམ་ཚིག་ཙམ་གྱི་སྒོ་ནས། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག་ཟེར་མཁན་འདི། ནང་པ་སངས་རྒྱས་པ་ཡིན་ཚད་ཀྱིས་ཆོ་ག་ཞིག་མ་བཏང་ན་འདོན་བསྡད་ཀྱི་ཡོད་རེད། དོན་དེ་ལ་བསམ་བློ་གཏོང་མི་ཤེས་དུས། དེ་བདག་འཛིན་གྱི་གཉེན་པོར་འགྲོ་ཡི་ཡོད་དམ། བདག་གཅེས་འཛིན་གྱི་༺འགྲོ་ཡི་ཡོད་དམ།༻ སེམས་ཅན་ལ་བྱམས་དང་སྙིང་རྗེ་དེ་འོང་གི་ཡོད་མ་རེད། དེ་ལྟ་བུའི་བྱམས་པ་དང་སྙིང་རྗེ་ཡང་དག་པ་སྐྱེས་ནས། དེ་སེམས་ཅན་དེ་ཐམས་ཅད་བདེ་བ་དང་ལྡན་དགོས་འདུག །སྡུག་བསྔལ་དང་བྲལ་དགོས་འདུག་བསམ་པའི་བློ་ཞིག་སྐྱེས་ན། དཔེར་ན། ཕ་མ་ཞིག་གིས་བུ་རྒྱུད་འདི་ལ་མཚན་རྨི་ལམ་གྱི་ནང་དུ་ཡིན་ན་ཡང་། ངའི་བུ་འདི་བདེ་བ་ཞིག །སྐྱིད་པ་ཞིག །ཚེ་མགོ་རྟིང་ཐམས་ཅད་ལ་སྡུག་བསྔལ་མེད་པ་ཞིག་ཅི་དགོས་འདུག་གོ་བསམ་བློ་གཏོང་གི་རེད། དཔེ་དེ་བཞིན་དུ། རང་ཅག་ཐམས་ཅད་ཀྱིས། ནམ་མཁའ་དང་མཉམ་པའི་སེམས་ཅན་འདི་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ་སོང་ན་ཅི་མ་རུང་། འདི་བདེ་བ་དང་ལྡན་པའི་ཐབས་ལ་ཇི་ལྟར་བྱེད། སྡུག་བསྔལ་དང་བྲལ་བའི་ཐབས་ལ་ཇི་ལྟར་བྱེད། དཀོན་མཆོག་གསུམ་པོ་ལ་གསོལ་བ་འདེབས། མཆོད་པ་ཕུལ། རང་གིས་ཀྱང་སྦྱིན་པ་བཏང་བ་ལ་སོགས་པ་བྱང་ཆུབ་སེམས་དཔའི་སྤྱོད་པ་ལྟ་བུ་ལ་བསླབ་དགོས་འདུག་བསམ་བསྡད་ན། དེ་ནས། མགོ་ལ་སེམས་ཅན་ཁུར་ཆེན་ཁྱེར་བ་ཡི། །སེམས་དཔའ་མཆོག་རྣམས་དལ་གྱིས་འགྲོ་མི་མཛེས། །ཟེར་མཁན་འདི་རེད། རང་གི་ལྷག་པའི་བསམ་པ་ཡི་ཁུར་འདི་ཡོད་ཚར་ན། དེ་སེམས་ཅན་ལ་རང་ཤུགས་ཀྱིས་ཕན་ཐོགས་ཀྱི་རེད། སྙིང་ཐག་པ་ནས་བྱམས་པ་དང་སྙིང་རྗེ་ཞིག་མ་སྐྱེས་བར། ཁ་ཡི་སྒོ་ནས། བདེ་བ་དང་བདེ་བའི་རྒྱུ། སྡུག་བསྔལ་དང་སྡུག་བསྔལ་རྒྱུ་ཟེར། སྔོན་འགྲོ་འབུམ་བསགས། སེམས་བསྐྱེད་འབུམ་ཕྲག་བསག་གི་ཡོད་རེད་དེ། ཚིག་ཙམ་ཞིག་རེད་དུས་ཕན་ཐོགས་ཀྱི་མ་རེད་དུས། དེ་སེམས་ཀྱི་སྟེང་ནས་ཚུར་སྐོར་ཏེ། སེམས་ཅན་གྱི་སྡུག་བསྔལ་དེ་རང་གིས་དང་དུ་ལེན་ཐུབ་པ་ཞིག་བྱུང་ན། དེ་ཁུར་དུ་འཁྱེར་བའི་ལྷག་བསམ་ཟེར་རེད། དེ་ལྟ་བུའི་གནས་སྐབས་ཀྱི་ལྷག་བསམ་གྱི་སྙིང་རྗེ་ཆེན་པོ་ཞིག་སྐྱེ་འོང་ན། 

དེ་བདག་བསམ་རྒྱུ་ཡི་གཅེས་པར་འཛིན་པ་འདི། ཕར་བློས་གཏོང་རྒྱུ་དང་། སེམས་ཅན་ལ་ལ་དགྲ་ལ་བཟུང་། ལ་ལ་གཉེན་ལ་བཟུང་བའི་འདུ་ཤེས་འདི་རབ་ཏུ་བྱུང་ན་གཏན་ནས་མི་མཛད་ཅིག་དང་། དེ་ལྟར་མ་བྱུང་ནའང་དེ་ཆགས་སྡང་དེ་ཤུགས་ཆུང་བ་ཞིག་ཐོན་སོང་ན། དེ་ཆོས་བྱས་པའི་རྗེས་རེད་དུས། དེ་ལྟ་བུ་ཞིག་བསམ་དགོས་རེད། དེ་སྡུག་བསྔལ་དང་བྲལ་འདོད་སྙིང་རྗེ། བདེ་བ་དང་ལྡན་འདོད་ཀྱི་བྱམས་པ་དེའང་། དངོས་གནས་དྲང་གནས་རང་མཚན་པ་ཞིག་གིས་རྡོག་རྡོག་བཟུང་བཞག་ཡོད་པ། ད་ལྟ་ཁ་ཤས་ཡིན་ན། དཔེར་ན། ང་ལ་རྫོགས་པ་ཆེན་པོའི་རྟོགས་པ་བསྐྱེད་རེད་བསམ་བྱས་ང་རྒྱལ་གྱི་མིག་བགྲད། མཐོ་སར་ལྟ། ལས་རྒྱུ་འབྲས་ཁྱད་དུ་གསད་མཁན་དེ་འདྲ་བྱས་སོང་ན། དེ་འཛིན་པ་ཞུགས་སོང་རེད། དོན་དམ་སྟོང་ཉིད་ཀྱི་ལྟ་བ་མངོན་སུམ་དུ་རྟོགས་ན། དེས་ཆོས་ཉིད་ཀྱི་བདེན་པ་མངོན་སུམ་དུ་མཐོང་དུས། རྟོགས་སོ་སྙམ་པའི་འཛིན་པ་མེད་པ་ཞིག་ཡིན་དགོས་རེད། དེ་ཀུན་མཁྱེན་ཆོས་ཀྱི་རྒྱལ་པོའི་མཛོད་བདུན་གྱི་ནང་ལོགས་ལ། རྟོགས་སོ་སྙམ་པ་དེ་ནི་མ་རྟོགས་པའི་རྟགས་སོ། །གསུངས་བ་རེད། མ་རྟོགས་རྟོགས་ཚར་ནས་བཟུང་སྟེ། སྒྱུ་མ་དང་རྨི་ལམ་ལྟ་བུར་༺སྣང་། ཞེས་༻རྒྱུ་མ་གཏོགས། ངས་འདི་རྟོགས་བསྡད་ཡོད་བསམ་ནས་ང་རྒྱལ་རློམས་སེམས་དང་། འཛིན་པ་མེད་མཁན་ཞིག་རེད། དེ་རང་གི་ལྟ་བ་དེ་ལ་མཆོག་ཏུ་འཛིན་པ་ཞིག་ཡོད་ཚར་ན། ཚུལ་ཁྲིམས་དང་བརྟུལ་ཞུགས་མཆོག་འཛིན་ཟེར། སྤང་བྱ་རེད་མ་གཏོགས་བླང་བྱ་མ་རེད། དེའི་ཕྱིར་ན། བྱམས་པ་དང་སྙིང་རྗེ་ཡིན་ནའང་འདྲ། བྱམས་པ་དང་སྙིང་རྗེ་བསྐྱེད་ས་སེམས་ཅན་ཡིན་ནའང་འདྲ། དེ་ཐམས་ཅད་ཀུན་རྫོབ་རྟེན་འབྱུང་གི་ཚུལ་དུ་བྱས་ན། རང་གི་རྒྱུད་ལ་བྱམས་པ་དང་སྙིང་རྗེ་ཀུན་སློང་བསྐྱེད་ཚུལ་དེ་ལྟ་བུ་སྒོམ། དོན་དམ་སྟོང་ཉིད་ཀྱི་དབང་དུ་བྱས་ན་དེ་ཐམས་ཅད། སེམས་ཅན་ཡང་སྒྱུ་མ་དང་རྨི་ལམ་ལྟ་བུ། རང་ཡང་སྒྱུ་མ་རྨི་ལམ་ལྟ་བུ། དེ་ནས་སེམས་ཅན་ལ་ཕན་འདོད་ཀྱི་གཞན་ཕན་གྱི་བསམ་པ་དེའང་། སྒྱུ་མ་དང་རྨི་ལམ་ལྟ་བུ་ཡིན་ན། སྦྱིན་པ་སྦྱིན་བྱ་ལེན་པོ་གཏོང་པོས་སྟོང་། །འཇིག་རྟེན་འདས་པའི་ཕ་རོལ་ཕྱིན་ཅེས་བྱ། །ཟེར་སྒྱུ་མ་རྨི་ལམ་ལྟ་བུའི་ངང་ནས་ཞེན་མེད་ཀྱི་ཚུལ་དུ་སྤྱད་ན། བྱང་ཆུབ་སེམས་དཔའི་སྤྱོད་པ་དང་། ཕ་རོལ་ཏུ་ཕྱིན་པ་མཐར་ཐུག་པ་དེ་རེད་འགྲོ་རྒྱུ་རེད་མ་གཏོགས། འདི་ཡོད་རྒྱུ་མ་རེད་དུས། དེ་རྗེ་བཙུན་མི་ལའི་མགུར་གྱི་ནང་ནས། ལར་བླ་མ་ཡང་རྨི་ལམ་སྒྱུ་མ་སྟེ། །གསུངས་པ་ལྟ་བུ་འདི་རེད་དུས། ཐམས་ཅད་བདེན་པར་གྲུབ་པ་མེད་དུས། འདི་ཀུན་རྫོབ་ཀྱི་སྣང་ཆ་ཡི་བླང་དོར་དང་བདེ་སྡུག་ལ་སོགས་པ་ཐམས་ཅད་ཁ་རྩང་གོང་དུ། གང་ཟག་དང་ཆོས་ཀྱི་བདག་མེད་པ་ལྟར་གཏན་ལ་ཕབ་དུས། རང་བཞིན་བདེན་པར་མ་གྲུབ་ཀྱང་། ཀུན་རྫོབ་ཏུ་དེ་ལྟར་མ་བརྟགས་པའི་སྐབས་སུ་སྒྱུ་མའི་སྐྱེས་བུ་ཡིས་སྒྱུ་མའི་ནད་པ་གསོ་བའི་ངང་ཚུལ་བཞིན་དུ། གཞན་ཕན་དོན་གཉེར་གྱི་སྒོ་ནས་འཇུག་ན། དེ་བདེན་གཉིས་ཟུང་འཇུག་གི་ཉམས་ལེན་དེ་ཚུལ་བཞིན་དུ་ཤེས་དགོས་རྒྱུ་རེད། དེས་ན། བདག་ཅག་ཐམས་ཅད་ཀྱི་རྒྱུད་ལ་དེ་བདག་འཛིན་འགོང་པོ་འདི་བདག་གཅེས་འཛིན་འདི་འདུལ་བའི་ཆེད་དུ། དང་པོ་ད་ལྟ་གོང་དུ་ཞུས་པ་ལྟ་བུའི་བྱམས་པ་དང་སྙིང་རྗེ་ཆེན་པོ་ཞིག་བསྒོམས་ཏེ། སེམས་ཅན་འདི་ཐམས་ཅད་ཕ་མ་ཡིན་གྱི་འདུག །དགྲ་ལ་སྡང་བ་བྱེད་རྒྱུ་མི་འདུག །གཉེན་ལ་བྱམས་པ་བྱེད་རྒྱུ་མི་འདུག །སེམས་ཅན་འདི་ཐམས་ཅད་སྡུག་བསྔལ་དང་བྲལ་ན་ཅི་མ་རུང་། བདེ་བ་དང་ལྡན་ན་ཅི་མ་རུང་། འདིའི་ཐབས་ལ་བརྩོན་དགོས་བསམ་རྒྱུ་དང་། སེམས་ཅན་གྱི་སྡུག་བསྔལ་བསམ་འོང་དུས། མིག་ནས་མཆི་མ་འབྱུང་བ་ལྟ་བུ་ཞིག་བྱུང་ན་བདག་འཛིན་འདིའི་གཉེན་པོར་འགྲོ་ཡི་རེད། དང་པོ་དེ་སྒོམ་དགོས་རྒྱུ་རེད་མ་གཏོགས། ཡང་དེ་སྟོང་པ་ཉིད་བསམ་ཁྱད་དུ་གསོད་བཞག་རྒྱུ་ཡོད་མ་རེད། དེ་ལྟ་བུ་བསྒོམས་ནས་ཡང་དག་པ་ཡིས་གཞན་དོན་བྱེད་པའི་སྐབས་ཤིག་བྱུང་ན། འདིའི་སྐབས་ལ་དེ་ནས་ཆོས་ཐམས་ཅད་སྒྱུ་མ་དང་རྨི་ལམ་ལྟ་བུའི་རང་བཞིན་དུ་ངོ་ཤེས་པའི་སྒོ་ནས་༺གཞན་དོན་༻རྒྱ་ཆེན་པོ་ཞིག་གིས། སེམས་ཅན་འབུམ་ཕྲག་མང་པོ་ཐར་པའི་ལམ་ལ་བཀོད་བཞག་ན། དེ་སྒྱུ་མ་དང་རྨི་ལམ་ལྟ་བུའི་དགྱེས་ཤིང་གཞན་དོན་བྱེད་འགྲོ་རེད། བླ་མ་ཚུར་མཛད་འོང་། བྱང་ཆུབ་སེམས་དཔའ་ཚུར་ཐོན་ཡོང་བསམ་དགོས་རྒྱུ་མ་རེད། དཔེར་ན། འཕགས་པ་འཇམ་དཔལ་དབྱངས་དང་བྱང་ཆུབ་སེམས་དཔའ་ཀུན་ཏུ་བཟང་པོ་རྣམས་འདུལ་དཀའ་བའི་སེམས་ཅན་ག་ཚོད་འདུལ། ག་ཚོད་མཛད་སོང་ན་དེར་ང་རྒྱལ་དང་རློམ་སེམས་མེད་པར་རྨི་ལམ་དང་སྒྱུ་མ་ལྟ་བུ་ཡིན་གསུངས་འདུག་དེ་རེད། དེ་བདེན་གཉིས་ཟུང་འཇུག་གི་སྒོ་ནས་དེ་འདྲ་བྱེད་དགོས་རྒྱུ་རེད། ད་ལས་དང་པོ་པའི་སྐབས་ཡིན་ན་ཀུན་རྫོབ་ཀྱི་བདེན་པ་འདི་གཙོ་ཆེ་བའི་དབང་གིས། ད་ལྟ་ཚད་མེད་པ་བཞི་ལ་བློ་སྦྱོང་། ཁྲིད་ཡིག་གི་ནང་ནས་ཇི་ལྟར་གསུངས་པ་བཞིན་དུ་དོན་དུ་གཉེར། དེ་ནས་དེ་ཐམས་ཅད་ཀྱང་འཛིན་པ་མེད་པར་སྒྱུ་མ་དང་རྨི་ལམ་ལྟ་བུའི་སྒོ་ནས་མཆོག་འཛིན་དང་། དངོས་པོར་ཞེན་པ་དེ་ཕར་སོལ། དེ་འདྲ་བྱེད་དུས་དེ་ནས་གཞན་སེམས་ཅན་གྱི་དོན་ཞིག་མ་བྱས་ན། ཐེག་པ་ཆེན་པོའི་ལམ་ཡང་དག་པ་ཞིག་ཏུ་གཏན་ནས་འགྲོ་སྲིད་ས་མ་རེད། དེ་མི་སྲིད་འོང་དུས། འདི་ངས་གཞན་སེམས་ཅན་གྱི་དོན་བྱེད་དགོས་འདུག་བསམ་རྒྱུ་ཡི་གཞན་ཕན་ཞིག་འབྱུང་། གཞན་ཕན་གྱི་རྩ་བ་དེའང་བྱམས་དང་སྙིང་རྗེ་གཉིས་ལས་འབྱུང་གི་འདུག་བསམ་པ་ཞིག་དང་། དེའི་སྒོ་ནས་སེམས་ཅན་གྱི་དོན་ལ་རྫོགས་སྨིན་སྦྱངས་གསུམ་གྱིས་བསོད་ནམས་ཡེ་ཤེས་ཚོགས་ག་ཚོད་བསགས་ན་སྒྱུ་མ་རྨི་ལམ་ལྟ་བུ་རེད། བསམ་པ་བསྡད་ཚར་ན། དེ་སེམས་ཅན་གཞན་གྱི་དོན་བྱེད་བསྡད་དང་རང་གི་དོན་རང་ཤུགས་ཀྱིས་ཞོར་དུ་བསྒྲུབ་འོང་བ་རེད་མ་གཏོགས། ཆེད་དུ་རང་གི་དོན་སྒྲུབ་དགོས་རྒྱུ་མ་རེད། སྟོན་པ་རྫོགས་པའི་སངས་རྒྱས་དང་། བྱང་ཆུབ་སེམས་དཔའ་ཐམས་ཅད་ཀྱིས་སེམས་ཅན་གཞན་གྱི་དོན་ཁོ་ན་མཛད་པ་ལ་བརྟེན་ནས། དེ་རང་རང་གི་ཐུགས་རྒྱུད་ལ་སྤངས་དང་རྟོགས་པའི་ཡོན་ཏན་བསམ་གྱིས་མི་ཁྱབ་པ་ཞིག་སྐྱེས་འོང་། དེ་སྐྱེས་འོང་བ་ན། དེ་རང་དོན་ཤུགས་ཀྱིས་འགྲུབ་འགྲོ་རེད། དཔེར་ན། བདག་ཅག་གི་སྟོན་པ་ཐུབ་པའི་དབང་པོ་ལྟ་བུ་ཞིག་ཡིན་ན། བསྐལ་བཟང་སངས་རྒྱས་སྟོང་གི་ཐུགས་བསྐྱེད་ཚུལ་དང་མ་འདྲ་བའི་སྙིགས་དུས་སེམས་ཅན་འདུལ་དཀའ་བ། དམུ་རྒོད་པ། སྙིགས་མ་ལྔ་བདོ་བའི་སེམས་ཅན་འདི། ཁོང་མངོན་པར་རྫོགས་པར་སངས་རྒྱས། དུས་ངན་པའང་ཚེ་ལོ་བརྒྱ་པའི་མཐའ་ཚོད་ལ་སེམས་ཅན་གྱི་དོན་མཛད་པའི་སྨོན་ལམ་ཆེན་པོ་ལྔ་བརྒྱ་བཏབ་པ་འདི། དེ་སྟོན་པ་རྫོགས་པའི་སངས་རྒྱས་དེ་ལ་བསྐལ་བཟང་སངས་རྒྱས་སྟོང་གི་ནང་ནས། པདྨ་དཀར་པོ་ལྟ་བུ་བསྔགས་པ་འདིའང་སྙིང་རྗེ་ཡི་ཤུགས་ལས་བྱས་འོང་རེད། དང་པོ། དེ་ལྟ་བུ་ཞིག་གཞན་ཕན་དོན་གཉེར་བྱེད་དགོས་རྒྱུ་རེད། འདིའི་ཞོར་ནས་དེ་སྟོན་པ་ཐུབ་པའི་དབང་པོ་འདྲ་བསྐལ་བཟང་སངས་རྒྱས་སྟོང་ན་མེད་པ་ཞིག་རེད། རང་དོན་ཞོར་དུ་སྒྲུབ་སྟངས་དེ་འདྲ་རེད། དེ་ལྟ་བུ་ཡི་སྤངས་རྟོགས་ཀྱི་ཡོན་ཏན་ཕུན་སུམ་ཚོགས་པས་རང་གི་དོན་དེ་འགྲུབ་འོང་བའི་ཆེད་དུ་གཞན་གྱི་དོན་ག་ཚོད་ཡིན་ནའང་བྱེད་དགོས་རེད། དེ་གཞན་གྱི་དོན་བྱེད་པ་འདི་ལ་དང་པོ་རང་གིས་སེམས་ཀྱི་རྒྱུད་ཡག་པོ་ཞིག་མ་བསྒྲུབས་ནས་བཟུང་། དེ་གཞན་དོན་ལྟར་སྣང་བྱེད་པ་ཡིན་ཟེར། རྣམ་གཡེང་དང་འདུ་འཛི་བྱེད་བསྡད། ཚེ་འདིའི་སྤྲོས་པ་ལ་ཡེང་འགྲོ་རྒྱུ་མ་གཏོགས་སྐྱེས་ཀྱི་མ་རེད་དུས། འདིའི་ཕྱིར་ན། རང་དོན་གྱི་སྤངས་རྟོགས་ཡོན་ཏན་དེ་ལ། དེ་བྱང་ཆུབ་སེམས་དཔའི་གཞུང་ནང་ནས་ག་འདྲ་གསུངས་འདུག་ན། ཐ་ན་བཟང་སྤྱོད་ཚར་གཅིག་ལས་མ་འདོན་ནའང་། འདི་ལ་སྦྱོར་བ་སེམས་བསྐྱེད་དམ་པ། དངོས་གཞི་དམིགས་མེད་དམ་པ། རྗེས་བསྔོ་བ་དམ་པ་གསུམ་གྱིས་རྩིས་ཟིན་པ་བྱེད། དངོས་གཞི་དམིགས་མེད་དམ་པ་སྟོང་ཉིད་ཀྱི་ལྟ་བ་མངོན་སུམ་དུ་མ་རྟོགས་ནའང་། འཕགས་པ་བཟང་པོ་སྤྱོད་པ་ཟེར་མཁན་འདི། སངས་རྒྱས་བཅོམ་ལྡན་འདས་ཀྱི་མདོ་སྡེ་ཕལ་པོ་ཆེ་ལས། བྱང་ཆུབ་སེམས་དཔའ་ཀུན་ཏུ་བཟང་པོའི་སྤྱོད་པ་རྒྱ་མཚོ་ལྟ་བུ་གསུངས་པ་དེ་ཐམས་ཅད་ཀྱི་ཚིག་དང་དོན་དེ། བཟང་པོ་སྤྱོད་པ་འདིའི་ནང་དུ་བསྡུས་ཀྱི་རེད། དེའི་ཕྱིར་ན། བཟང་པོ་སྤྱོད་པའི་ཚིག་གོ་ཚད་ཐམས་ཅད་སེམས་ལ་ལེན། སེམས་ཅན་ཐམས་ཅད་དེ་བཞིན་དུ་གྱུར་བར་ཤོག་ཅིག་བསམ་བཟང་པོ་སྤྱོད་པའི་ཕན་ཡོན་ལ་ཡིད་གཏད། དེ་འདྲ་བྱེད་དུས། དེ་ལུས་ངག་ཡིད་གསུམ་མ་ཡེངས་པའི་སྒོ་ནས་ཤིག་བྱེད་ན། དེས་དངོས་གཞི་དམིགས་མེད་དམ་པའི་གོ་ཆོད་ཀྱི་རེད། དེ་ལྟ་བུའི་བསྔོ་བ་ཡོད་པ་འདིའང་། དེ་སེམས་ཅན་ཐམས་ཅད་ཀྱི་དོན་དུ་བསྔོས་ན། བཟང་སྤྱོད་རང་གི་ནང་ནས། ཇི་ཙམ་ལས་དང་ཉོན་མོངས་མཐར་གྱུར་པ། །བདག་གི་སྨོན་ལམ་མཐའ་ཡང་འདི་ཙམ་མོ། །གསུངས་འདུག་བ། སེམས་ཅན་ཐམས་ཅད་ཀྱི་ལས་ཉོན་མ་ཟད་བར་དུ། ངའི་སྨོན་ལམ་གྱི་མཐའ་ཡང་མི་རྫོགས་པར་ཤོག་ཅིག་བསམ་བསྡད་ན། དེ་སོ་སོའི་སྐྱེ་བོའི་དུས་ན་བསམ་པ་རྒྱ་ཆེན་པོ་ཞིག་བྱུང་ན། དེ་ནས། ༺སྨོན་གནས་ལ་ལས་མཐའ་མ་ཆོད་༻ཟེར་རྒྱུ་འདི་རེད། རྒྱ་ཆེན་པོ་ཞིག་བསྐྱེད་ན། བསམ་པ་སེམས་ཀྱི་ཀུན་སློང་འདི་རྒྱ་ཆེ་ཞིག་བྱས། བསམ་པ་འདི་བརྟན་པོ་ཞིག་བྱེད་འོང་ན། དེ་སྤྱོད་པ་སྦྱོར་བ་དེ་གའང་ཤུགས་རྒྱ་ཆེན་པོ་ཞིག་ལ་འགྲོ་ཡི་རེད། དེ་མ་བྱུང་བར། བསམ་པ་སེམས་ཀྱི་ཀུན་སློང་གི་སྒོ་ནས་རང་གཅིག་པུ་ཐར་འདོད་དང་། ཕན་སེམས་ལྟ་བུ་ཞིག་བྱེད་བསྡད་ན། དེ་ཚོགས་བསགས་རྒྱ་ཆེན་པོ་ཞིག་ལྟར་སྣང་འཇིག་རྟེན་ལ་གྲགས་པ་ཆེན་པོ་ཞིག་དང་། གཏན་པ་མེད་པའི་ཆོས་སྦྱིན་ལྟ་བུ་བྱས་བཞག་ནའང་། བསམ་པ་སེམས་ཀྱི་ཀུན་སློང་རང་དོན་རེད་ཚར་རེད། འདིས་ལྷའི་དབང་པོ་བརྒྱ་བྱིན་སྐྱེ་བྱེད་ཚར་ལེ་མ་གཏོགས་པའི་གཏན་ནས་འོང་ཐུབ་ཀྱི་མ་རེད། བསམ་པ་སེམས་ཀྱི་ཀུན་སློང་གིས་བྱམས་པ་དང་སྙིང་རྗེ་ཐུན་མོང་མ་ཡིན་པ་ཞིག་བསྐྱེད། རང་གི་སེམས་ཀྱིས་སེམས་ཅན་ཐམས་ཅད་ཀྱི་དོན་དུ་ཀུན་སློང་ཡག་པོ་བཞག །མཆོད་མེ་རྡོག་པོ་གཅིག་ཕུལ་ནའང་། དེ་བྱང་ཆུབ་སེམས་དཔའི་སྤྱོད་པ་ལས་རང་ཤུགས་ཀྱིས་རེད་འགྲོ་རྒྱུ་རེད་དུས། དེ་ལྟ་བུ་རེད་པར་ཤེས་ནས། དེ་གཞན་དོན་གྱི་གདུལ་བྱ་དེ་རྣམས་ལའང་སེམས་ཅན་གཅིག་ལ་མཛད་པ་གཅིག་སྟོན་ལོ་ཡི་མ་རེད། སངས་རྒྱས་བཅོམ་ལྡན་འདས་ཀྱིས་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་གསུངས་པ་འདིའང་། སེམས་ཅན་རྣམས་ལ་དབང་པོ་རབ་འབྲིང་ཐ་མ་དུ་མ་ཡོད་པ་དེ་ལྟར་དུ་བསྟན་དགོས་རྒྱུ་རེད་དུས། དེ་རྣམས་དཔེར་ན། མི་ལ་ཟས་ཤིག་སྦྱིན་ན། ཨ་མ་ལས་སྐྱེས་མ་ཐག་པའི་པུ་གུ་དེ་དང་། དེ་ནས་ལོ་ཉི་ཤུ་སུམ་ཅུ་ཟིན་པའི་པུ་གུ། རྒས་ཁོག་ཟེར་རྒྱུ་དེ་ལ། ཁ་ཟས་ཐ་དད་ཐ་དད་སྤྲད་ལེ་མ་གཏོགས། ཁ་ཟས་གཅིག་གིས་ཐམས་ཅད་སྤྲད་ཐུབ་ཀྱི་མ་རེད། དཔེ་དེ་བཞིན་དུ་བཟུང་སྟེ། ཐེག་པ་ཆུང་ངུ་། ཆེན་པོ་སྒོ་མང་པོ་བསྟན་དགོས་རྒྱུ་འདི། གདུལ་བྱ་སེམས་ཅན་རྣམས་སྣོད་ཀྱི་དབང་པོ་རབ་འབྲིང་ཐ་གསུམ་དུ་གྱུར་རེད་མ་གཏོགས། སངས་རྒྱས་ཀྱིས་མཁས་འདོད་གྲགས་འདོད་བྱས་ནས། བློ་བཟོ་བྱས་ནས་མང་པོ་རིགས་པས་བཟོ་བསྡད་པ་མ་རེད། དེའི་ཕྱིར་ན། དེ་གདུལ་བྱ་འདུལ་བའི་ཐབས། སངས་རྒྱས་ཀྱིས་ཆོས་ཐེག་པ་ཆེ་ཆུང་ག་ཚོད་གསུངས་ཡོད་ན། ཐེག་པ་ཆེ་ཆུང་གི་ནང་ནས་ལེགས་ཆ་ཐམས། དཔེར་ན། ཐེག་པ་ཆུང་ངུ་ལྟ་བུ་ཡིན་ན། འཁོར་བ་སྡུག་བསྔལ་གྱི་རང་བཞིན་དུ་ཤེས་དགོས་པ། ཚེ་འདིའི་བྱ་བཞག་ལ་སྙིང་པོ་མེད་པ། ད་ལྟ་གསར་རྙིང་ཡོངས་གྲགས་ལ་སྔོན་འགྲོ་བློ་ལྡོག་རྣམ་པ་བཞི་མཚན་གཞི་ལྟ་བུ་ཞིག་ཡིན་ན། ཕལ་ཆེར་ཐེག་པ་ཆུང་ངུའི་སྐད་འདི་རེད་དེ། དེ་འདི་རང་གི་སེམས་ལ་ད་ལྟ་ལས་དང་པོ་པའི་སྐབས་ལ། ག་ཚོད་སྦྱར་ཐུབ་ན་དེ་ནང་པ་སངས་རྒྱས་པའི་ཆོས་ཀྱི་རྩ་བ་འདི་ངེས་བྱུང་གིས་བཟུང་དགོས་དུས། འདི་འོང་གི་རེད། དེ་ལ་གོམས་སོང་ནས། དེ་ནས། དཔེར་ན། ཉན་རང་གི་ཐེག་པ་ལྟ་བུ་རང་དོན་གཅིག་པུ་མི་དྲན་པ། དེ་བྱང་ཆུབ་སེམས་དཔའི་སྤྱོད་པ་རྒྱ་མཚོ་ལྟ་བུ་ལ་བསླབ། སྤྱོད་པ་རྒྱ་མཚོ་ལྟ་བུ་བསླབ་བྱའི་རྩ་བ་དེ་བྱང་ཆུབ་ཀྱི་སེམས་ཟེར་མཁན་འདི། རང་གི་རྒྱུད་ལ་ཡང་ནས་ཡང་དུ་སྒོམ། བྱང་ཆུབ་ཀྱི་སེམས་དེ་ལ། ཀུན་རྫོབ་བྱང་ཆུབ་སེམས་དང་། དོན་དམ་བྱང་ཆུབ་སེམས་གཉིས་ཡོད་རྒྱུ་རེད་དུས། དོན་དམ་བྱང་ཆུབ་ཀྱི་སེམས་དང་པོ་རྟོགས་ཁག་པོ་རེད་དུས། ཀུན་རྫོབ་བྱང་ཆུབ་སེམས་ཀྱི་སྒོ་ནས། ད་ལྟ་གོང་ནས་ཞུས་པ་ལྟར་དུ། སྡུག་བསྔལ་དང་བྲལ་འདོད་ཀྱི་སྙིང་རྗེ། བདེ་བ་དང་ལྡན་འདོད་ཀྱི་བྱམས་པ། དེ་རྣམས་ཀྱིས་བློ་ལེགས་པར་སྦྱངས་ཏེ། དེ་ཐེག་པ་ཆེན་པོའི་བློ་སྦྱོང་དོན་བདུན་མ་ཟེར་མཁན་ལྟ་བུ་ཞིག་གིས། རྒྱུད་ལ་དེ་འདྲ་ཡང་ནང་ཡང་དུ་སྦྱོང་བསྡད་ན། དེ་ནས་བདག་འཛིན་གྱི་འཁྲི་བ་དེ་ཆུང་། དེ་རང་གིས་ཚོགས་བསགས་སྒྲིབ་སྦྱངས་དགེ་བ་ཅི་བྱེད་ན། སྒྱུ་མ་དང་རྨི་ལམ་ལྟ་བུའི་ངང་ནས་སྤྱོད་ཤེས་མཁན་ཞིག་བྱུང་ན། དེ་གཙོ་བོ་ཉམས་སུ་ལེན་རྒྱུའི་མཐར་ཐུག་གི་སྙིང་པོ་གཏན་ལ་ཕབ་ས་འདྲ་འདི། བྱང་ཆུབ་སེམས་དཔའ་ཡི་ཐེག་པ་ལ་བྱེད་དགོས་རེད། དེ་བྱང་ཆུབ་སེམས་དཔའི་ཐེག་པ་འདིའི་སྟེང་ནས། དེ་གསང་སྔགས་རྡོ་རྗེ་ཐེག་པའི་ལམ་ལ་ཞུགས་དུས། སྨིན་བྱེད་ཀྱི་དབང་ཞུས། གྲོལ་བྱེད་ཀྱི་བསྐྱེད་རྫོགས་ཉམས་སུ་བླངས་ན། སངས་རྒྱས་གོ་འཕང་མྱུར་དུ་ཐོབ་པའི་ཐབས་རེད་དུས། འདི་འོང་གི་རེད་དུས། དཔེ་དེ་ལྟ་བུའི་ཐེག་པའི་ནང་ནས་ལེགས་ཆ་ཐམས་ཅད་འདི། རང་གི་རྒྱུད་ལ་བཞག །དེ་རང་དོན་ཡིད་བྱེད་ཀྱི་བློ་ངན་པ་ལྟ་བུ་དེ་དང་། འཛིན་པ་ཐམས་ཅད་ཕར་སྤངས་ཏེ། རྫོགས་པའི་བྱང་ཆུབ་ཀྱི་གོ་འཕང་དང་པོ་རང་ལ་བྱང་ཆུབ་གོ་འཕང་ཐོབ། གཞན་དོན་བྱེད་པའི་ནུས་པ་ཞིག་མེད་ན། སེམས་ཀྱིས་གཞན་དོན་ནུས་ན། ལུས་ངག་གཉིས་ཀྱིས་ཕན་ཐོགས་ཀྱི་མ་རེད་དུས་གོ་འཕང་འཐོབ་དགོས་པ་མཐོང་ནས། དེ་འཐོབ་བྱ་འབྲས་བུ་དེ་ལ། དཔེར་ན། རྗེ་བཙུན་མི་ལ་རས་པས་ཟུང་འཇུག་རྡོ་རྗེ་འཆང་གི་གོ་འཕང་མ་ཐོབ་ཀྱི་བར་ལ། མི་ཡི་ཟས་སྤངས། རི་ཁྲོད་དབེན་པའི་གནས་སུ་རི་དྭགས་བཞིན་དུ་བརྒྱུགས། སྐུ་ལུས་ཀེང་རུས་འདྲ་མ་རེད་ཀྱི་བར་དུ་དཀའ་བ་སྤྱད་རྒྱུ་དེ། འབྲས་བུ་སངས་རྒྱས་ཀྱི་གོ་འཕང་དུ་འཐོབ་རྒྱུ་ཡོད་བསམ་དཀའ་བ་སྤྱད་བཞག་དུས། དེ་སྐུ་ཚེ་འདིའི་སྟེང་ནས་ཟུང་འཇུག་གི་གོ་འཕང་བརྙེས་སོང་རེད། དེ་སློབ་མ་རྣམས་ཀྱིས་ཀྱང་། ཁྱེད་འཕགས་པ་སུའི་སྤྲུལ་པ་རེད། གཞན་དོན་ག་འདྲ་བྱུང་བ་རེད། མི་ཕལ་པ་རེད་མི་འདུག་ཟེར་དུས། ཁྱོད་ཚོལས་རྒྱུ་འབྲས་ལ་ཡིད་ཆེས། ངེས་འབྱུང་རྣམ་པར་དག་པ་མ་སྐྱེས་པའི་རྟགས་རེད་མ་གཏོགས། ལས་རྒྱུ་འབྲས་ལ་སྙིང་ཐག་པ་ནས་ཡིད་ཆེས། ངེས་འབྱུང་རྣམ་པར་དག་པ་ཞིག་སྐྱེས་ན། སོ་སོའི་སྐྱེ་བོ་ཐམས་ཅད་ཀྱིས་སངས་རྒྱས་ཀྱི་གོ་འཕང་བསྒྲུབ་ན་ང་ལྟ་བུ་གོ་འཕང་སྒྲུབ་ཐུབ་ཀྱི་རེད། དེ་སོ་སོའི་སྐྱེ་བོ་ལ་ངེས་འབྱུང་དང་རྒྱུ་འབྲས་གཉིས་ཡིད་ཆེས་མེད་ཚར་དུས། ལམ་ལ་བརྩོན་འགྲུས་དགོས་ན་བརྩོན་འགྲུས་མི་ནུས། དེ་འདྲ་འོང་གི་རེད་གསུངས་རེད། དེའི་ཕྱིར་ན། འབྲས་བུ་སངས་རྒྱས་ཀྱི་གོ་འཕང་འདི། མི་ཁ་སྐོམ་བསྡད་མཁན་ཞིག་གིས་ཆུ་འཐུང་དགོས་བསམ་པ་ལྟ་བུ་ཞིག་རྩེ་གཅིག་ཏུ་བཟུང་བའི་སྒོ་ནས་བྱས་ཏེ། དེ་འབྲས་བུ་སངས་རྒྱས་ཀྱི་གོ་འཕང་དེ་ལ། དེ་ད་ལྟ་གོང་ནས་ཞུས་པ་བཞིན་དུ། རང་གཅིག་པུ་མ་ཡིན་པར་ནམ་མཁའ་དང་མཉམ་པའི་སེམས་ཅན་ཐམས་ཅད། སངས་རྒྱས་ཀྱི་གོ་འཕང་ལ་བཀོད་བསམ་པ་ཞིག་ཡོད་ན། དེ་འབྲས་བུ་ལ་དམ་བཅའ་བ་སྨོན་པ་སེམས་བསྐྱེད་བྱང་ཆུབ་མཆོག་ཏུ་སེམས་བསྐྱེད་པ་རེད་འགྲོ་ཡི་རེད། དེ་བྱང་ཆུབ་སེམས་བསྐྱེད་པ་ཟེར་མཁན་འདི། ཕན་ཡོན་ཚད་མེད་པ་ཡོད་མཁན་དེ། ད་ལྟ་བསྐྱེད་རིམ། རྫོགས་རིམ། ལམ་ཟབ་མོ་རྣམས་དང་འདྲ་ཡི་མ་རེད། སེམས་ཀྱིས་ཀུན་སློང་ཞིག་བཅོས་དུས་རྣམ་རྟོག་གིས་བཟོ་ཆོག་གི་རེད། རྣམ་རྟོག་གིས་བཟོས་པ་འདི་ལ་བརྟེན་ཏེ་ཕན་ཡོན་ཚད་མེད་པ་ཡོད་རྒྱུ་རེད་དུས། དེའི་ཕྱིར་ན་འབྲས་བུ་ལ་དམ་བཅའ་བ་སྨོན་པ་སེམས་བསྐྱེད་བྱས། དེའི་རྗེས་སུ་ད་སངས་རྒྱས་ཀྱི་གོ་འཕང་ཐོབ་འདོད་ཙམ་ཞིག་གིས་ཕན་ཐོགས་མེད་དུས། རང་གིས་སྦྱིན་པ་བཏང་། ཚུལ་ཁྲིམས་བསྲུངས་། བཟོད་པ་བསྒོམས། བརྩོན་འགྲུས་བརྩམས་ཏེ་དགེ་བའི་རྩ་བ་རྒྱ་ཆེ་ཆུང་ག་ཚོད་བྱས་ནའང་། དེ་སེམས་ཅན་ཐམས་ཅད་ཀྱི་དོན་དུ་ཡིན་བསམ་པ་བྱས་ནས། གཞན་ཕན་གྱི་བསམ་པ་བཟང་པོས་ཀུན་ནས་བསླང་། སེམས་ནི་རྣམ་གཡེང་དང་བྱ་བྱེད་ཐམས་ཅད་ཕར་སྤོང་། རང་གི་དོན་དུ་ཚུལ་གནས་ཐོས་བསམ་སྒོམ་གསུམ་གྱི་སྒོ་ནས་སྤྱོད་པ་མ་ནོར་བ་ཞིག་བྱས་ན། དེས་རང་གི་རྒྱུ་ཚང་ལ་མ་ནོར་བར་བྱེད། 

དེའི་ཞོར་ནས་སྦྱིན་པ་ཚུལ་ཁྲིམས་ལ་སོགས་པ་ཕ་རོལ་ཏུ་ཕྱིན་པ་དྲུག་དང་། སྦྱིན་དང་སྙན་སྨྲ་ལ་སོགས་པ་བསྡུ་བའི་དངོས་པོ་བཞི། བྱང་ཆུབ་སེམས་དཔའི་སྤྱོད་འཇུག་གི་ནང་ནས་གསུངས་པ་ལྟ་བུའི་གཞན་ཕན་གྱི་བསམ་པ་རྩེ་གཅིག་པའི་སྒོ་ནས། དེ་ཚོགས་བསགས་སྒྲིབ་སྦྱངས་ག་ཚོད་བྱེད་ཐུབ་ན། དེ་རྫོགས་སྨིན་སྦྱོང་བ་མཐར་ཕྱིན་ནས་བྱང་ཆུབ་ཀྱི་སྤྱོད་པ་རྒྱ་མཚོ་ལྟ་བུ་འདི་ལ་དབང་འཐོབ་འགྲོ། བྱང་ཆུབ་ཀྱི་སྤྱོད་པ་རྒྱ་མཚོ་ལྟ་བུ་འདི་ལ་དབང་ཐོབ་སྟེ་ཀུན་རྫོབ་སྨོན་འཇུག་གཉིས་ཀྱི་རྗེས་འབྲངས་ནས། དོན་དམ་སྟོང་ཉིད་ཀྱི་བདེན་པ་མངོན་སུམ་དུ་རྟོགས་འོང་ན། དེ་ནས་སྟོང་ཉིད་སྙིང་རྗེའི་སྙིང་པོ་ཅན་ཟེར། སེམས་ཅན་གྱི་དོན་ག་ཚོད་སྒྲུབ་དགོས་ན་དཀའ་ཚེགས་ངལ་དུབ་མེད་པ། རང་དོན་ཡིད་བྱེད་ཀྱི་བློ་མི་སྐྱེ་བར་སྙིང་སྟོབས་ཀྱི་གོ་ཆ་ཆེན་པོ་ཞིག་ལ་འཇུག་འོང་རྒྱུ་རེད་དུས། དེའི་ཕྱིར་ན། དེ་ལྟ་བུ་ཡིན་དུས། དེ་ནས་ཐོག་མ་ལྟ་བ་དེ་གཏན་ལ་ཕབ་པ་དེ་ལ། གཞི་ཀུན་རྫོབ་དང་བདེན་པ་གཉིས་ཀྱི་སྒོ་ནས། དངོས་འཛིན་མཚན་མ་གང་ཟག་དང་ཆོས་ཀྱི་བདག་འདི་ཕར་བཤིགས་ཏེ་སྟོང་པ་ཉིད་དུ་བྱེད། སྟོང་ཉིད་འདིའི་ངང་ནས་གཞན་ཕན་གྱི་བསམ་པ་བཟང་པོ་ཡིས་ཀུན་ནས་བསླངས་ཏེ། སྨོན་འཇུག་གི་སེམས་གཉིས་བསྐྱེད་དེ། དེ་ཀུན་རྫོབ་ཉམས་ལེན། དོན་དམ་ཉམས་ལེན་གྱིས་རང་གི་བདག་འཛིན་དང་ཉོན་མོངས་པའི་གཉེན་པོ་ག་ཚོད་འགྲོ་ན། དཔེར་ན་འཁྲུལ་འཁོར་མཁས་པས་གསང་ཐག་བཀྲོལ་བ་འདྲ་ཟེར། འདི་བདག་འཛིན་ཉོན་མོངས་གཉེན་པོ་དེ་ལ་ག་ཚོད་འགྲོ་ན། དེ་མ་ཐག་ཏུ་དེད་འོང་དུས། དཔེར་ན། དགྲ་བོ་མཐོང་ན་མཚོན་ཆ་ལག་པས་བཟུང་བ་ལྟ་བུ་ཞིག་བྱས། བདེན་གཉིས་ཟུང་འཇུག་གི་སྒོ་ནས་ངེས་པ་རྙེད་པ་གཏིང་ཚུགས་པ་ཞིག་བཞག་སྟེ། ལམ་བསོད་ནམས་དང་ཡེ་ཤེས་ཀྱི་ཚོགས་གཉིས་ཟུང་དུ་འབྲེལ་བ་ཅན་ཞིག་བསྒོམས་ནས། སྟོང་ཉིད་སྙིང་རྗེའི་སྙིང་པོ་ཅན་གྱི་སྤྱོད་པ་རྣམ་པར་དག་པའི་ཐབས་ལ་ཡང་ནས་ཡང་དུ་འབད་བསྡད་ན། དཔེར་ན་བྱང་ཆུབ་སེམས་དཔའ་འཇམ་དཔལ་དབྱངས་དང་། སྤྱན་རས་གཟིགས་ཀྱི་རྣམ་པར་ཐར་པ་ལ་བསམ་ན། བློས་མི་ཞུམ་པ་ལྟ་བུ་ཡོད་པ་འདིའང་། དང་པོ་སོ་སོའི་སྐྱེ་བོ་ཞིག་གིས་བྱང་ཆུབ་ཏུ་ཐུགས་བསྐྱེད། དེ་ནས་ཚོགས་བསགས། ད་ལྟ་བྱང་ཆུབ་སེམས་དཔའི་སྤྱོད་པར་ཡང་། མཐར་རང་ཤུགས་ཀྱིས་འཕེལ་འགྲོ་ཡི་ཡོད་རེད་མ་གཏོགས། དང་པོའི་དུས་ནས་སྙིང་རྗེ་བྱང་ཆུབ་སེམས་སྦྱངས་བསྡད་པ་ཡིན་རྒྱུ་མ་རེད། དེའི་ཕྱིར་ན། དེ་བསླབ་པས། འབྲས་བུ་སྐུ་གཉིས་ཟུང་དུ་འཇུག་པའི་སྲིད་ཞི་མཐའ་ལ་མི་གནས་པའི་མྱ་ངན་འདས་པ་ཡི་ཐོབ་པའི་ཚུལ། མགོན་པོ་ཀླུ་ཡིས། 

སངས་རྒྱས་རྣམས་ཀྱི་གཟུགས་ཀྱི་སྐུ། །བསོད་ནམས་ཚོགས་ལས་སྐྱེས་པ་སྟེ། །ཆོས་ཀྱི་སྐུ་ནི་མདོར་བསྡུ་ན། །རྒྱལ་པོ་ཡེ་ཤེས་ཚོགས་ལས་འཁྲུངས། །ཞེས་གསུངས་པ་དང་། མགོན་པོ་ཞི་བ་ལྷས། སྟོང་ཉིད་སྙིང་རྗེའི་སྙིང་པོ་ཅན། །སྤྱོད་པས་བསོད་ནམས་དག་པར་འགྱུར། །ཞེས་པ་ལ་སོགས་པ་རྒྱ་ཆེན་པོ་གསུངས་པ་དེ་ཡིན། མཐའ་ཡས་པ་ཡོད་པའི་ཕྱིར་ན། དེ་ལྟ་བས་ན་སྦྱིན་པ་གཏོང་བའམ། ཚུལ་ཁྲིམས་བསྲུང་བ་ལ་སོགས་པ་སྤྱོད་པ་གང་བྱེད་པའི་གནས་སྐབས་སུ། སྟོང་ཉིད་ཀྱི་ལྟ་བ་འདིས་རྩིས་ཟིན་བསྡད་ན། དེ་སྟོང་ཉིད་ཀྱི་ལྟ་བ་འདི་ཡིས་རྗེས་ཐོབ་ཀྱི་སྤྱོད་པ་དེ་གའང་། ཐ་མལ་ལ་མི་ཤོར་བའི་དགོས་པ་ཡོད་རེད་དུས། དོན་དམ་པར་སྤྲོས་པའི་མཐའ་ཐམས་ཅད་དང་བྲལ་བ་དང་། 

ཀུན་རྫོབ་ཀྱི་སྒོ་ནས། ཆོས་ཉིད་སྤྲོས་པའི་མཐའ་ཐམས་ཅད་བྲལ་བ་དེ་ལྟར་མ་རྟོགས་པ་ལ། འགྲོ་བ་སེམས་ཅན་རྣམས་བྱང་ཆུབ་ཀྱི་གོ་འཕང་ལ་འགོད་པའི་ལྷག་བསམ་ཁྱད་པར་ཅན་གྱི་རྩིས་ཟིན་པར་བྱས་ཏེ། རང་གི་སེམས་འདི་དྲན་ཤེས་བག་ཡོད་ཀྱིས་རྒྱུད་རློན་པར་བྱེད་བསྡད་ན། དེ་སྤྱོད་པ་ཐམས་ཅད་རྣམ་པར་དག་པར་འགྱུར་བས་འདི་རེད། དེ་སྤྱོད་པ་དེ་དག་ལའང་རེ་རེ་བཞིན་དུ་རྣམ་པར་དབྱེ་ན། གོང་དུ་ཐེག་པ་ཆེ་ཆུང་འབྲིང་གསུམ་ཡོད་པས་སྤྱོད་པ་ཆེ་ཆུང་འབྲིང་གསུམ་ཡོད་རྒྱུ་རེད། འདི་སྤྱོད་པ་རང་ལ་རྣམ་པར་དབྱེ་བ་རེད། དེ་སྤྱོད་པ་དེ་ཉིད་ལའང་། ད་རྒྱ་ཆེན་པོ་ཡོད་ནའང་མདོར་བསྡུ་ན། བྱང་ཆུབ་སེམས་དཔའ་ལ། ཉེས་སྤྱོད་སྡོམ་པའི་ཚུལ་ཁྲིམས། དགེ་བ་ཆོས་སྡུད་ཀྱི་ཚུལ་ཁྲིམས། སེམས་ཅན་དོན་བྱེད་ཀྱི་ཚུལ་ཁྲིམས་རྣམ་པ་གསུམ་གྱི་སྒོ་ནས། རྒྱུད་རྣམ་པར་དག་པ་རང་ཤུགས་ཀྱིས་རེད་འོང་རྒྱུ་རེད། དེ་ཐམས་ཅད་ཀྱི་སྙིང་པོ་དེའང་། ད་ལྟ་ངེད་ཚོ་ལས་དང་པོ་པའི་གང་ཟག་ཐམས་ཅད། དྲན་པ་ཤེས་བཞིན་སྐྱོང་བ་མདོ་སྔགས་ཀྱི་ལམ་ཁྱེར། །ཟེར་ཀུན་མཁྱེན་འཇིགས་མེད་གླིང་པས་གསུང་རྒྱུ་རེད་དུས། དྲན་པ་དང་ཤེས་བཞིན་གཉིས་འདི་མ་ཉམས་པ་ཞིག་བྱུང་བསྡད་ན། དེ་རང་རྒྱུད་དགེ་བ་ལ་རང་ཤུགས་ཀྱིས་བཀོལ་ཐུབ་རྒྱུ་རེད། དེའི་ཕྱིར་ན། བྱང་ཆུབ་སེམས་དཔའི་སྡེ་སྣོད་ལས་རྒྱ་ཆེར་འབྱུང་བ་ལྟར་དུ་སྤྱོད་པར་ཤེས་པར་བྱ། དེ་དག་གིས་ཕ་རོལ་ཏུ་ཕྱིན་པའི་ལམ་ལ། ཚུལ་ཁྲིམས་ཏིང་འཛིན་བསླབ་པ་གསུམ་དང་། འདིའི་ནང་ནས་ཀྱང་། ཏིང་ངེ་འཛིན་དང་ཤེས་རབ་རྣམ་པར་དག་པ་གཉིས། ཏིང་ངེ་འཛིན་འདི་རྟེན། ཤེས་རབ་འདི་བརྟེན་པའི་རང་བཞིན་གྱིས་ལྟ་བ་དང་། ཚུལ་ཁྲིམས་ཉིད་སྤྱོད་པའི་ཕྱོགས་བསྡུས་ཏེ། ལྟ་བ་རྣམ་པར་དག་པའི་སྟེང་ནས་སྤྱོད་པ་རྣམ་པར་དག་ན། ལྟ་སྤྱོད་གཉིས་ཀ་དག་ཚར་ན། དེ་ནས་ཕྱི་གཙང་ནང་གཙང་མེ་ཏོག་པདྨ་དཀར་པོ་ལྟ་བུ་ཞིག་རེད། 

ལྟ་སྤྱོད་རྣམ་པ་གཉིས་དག་པར་བྱ་བའི་ཚུལ་གྱིས་མདོར་བསྡུས་ཏེ་བསྟན་ཟིན་པ་རེད། དེ་ལྟ་བུའི་ངེས་པར་འབྱུང་བའི་བསམ་པས་ཟེར། ད་ལྟ་ཐེག་པ་ཐམས་ཅད་གང་ཉམས་ལེན་བྱེད་ན། དམའ་ཡི་ཉན་ཐོས་ཐེག་པ་ནས་མཐོ་ཡི་རྫོགས་པ་ཆེན་པོ་མན་ཆོད། ཐེག་པ་གང་ཉམས་ལེན་བྱེད་ན་ངེས་འབྱུང་གི་ཡིད་ཅིག་མ་བྱུང་ན། ཚེ་འདིའི་དོན་གཉེར་ཞིག་དང་། རང་བཞིན་གྱིས་རྟོགས་པ་མཐོན་པོ་ཟེར་རྒྱུ་འདི་ལས་སླ་པོ་ཞིག། བདུན་ཕྲག་གཅིག་གཉིས་ཀྱིས་རྒྱུད་ལ་སྐྱེ་འོང་བསམ་ན། གཏན་ནས་ཡོད་རྒྱུ་མ་རེད། དེའི་ཕྱིར་ན། ངེས་འབྱུང་ཟེར་མཁན་འདི། ཁམས་གསུམ་འཁོར་བ་སྡུག་བསྔལ་གྱི་རང་བཞིན་དུ་ཤེས་དགོས། ཁམས་གསུམ་འཁོར་བའི་སྡུག་བསྔལ་འདི་དང་འཁྲུལ་པ་བསམ་ན། ངེད་ཚོའི་ཚེ་རབས་ཐོག་མ་མེད་པ་ནས་ད་ལྟ་ཡན་ཆོད་དུ་འཁྲུལ་པ་ཁོ་ན་ཡི་ལས་སྤྱད། འཁྲུལ་པ་ཨ་འཐས་སོང་རེད། དེ་འཁྲུལ་པ་དེ་ཕར་བཤིག་དགོས་ན། དེ་ལོ་ཟླ་བ་ཡ་ཟུང་ཞིག་ལ་བཤིག །གཏན་ནས་ཐུབ་རྒྱུ་མ་རེད། དེའི་ཕྱིར་ན། མི་ཐུབ་པའི་ཚུལ་འདི། འཁོར་བ་འདི་དགྲ་བོ་དེ། རང་གི་རྒྱུད་ལ་ཆགས་སྡང་རྨོངས་གསུམ་གྱི་རྟོག་པ་འདི་ལམ་གྱི་གེགས་ཡིན་པར་ཤེས། དེ་ཕར་འཇོམས་གང་ཐུབ་ཐུབ་ཅིག་བྱེད་དགོས་བསམ་རྒྱུའི་ངེས་འབྱུང་རྣམ་པར་དག་པ་ཞིག་བྱེད། ངེས་འབྱུང་རྣམ་པར་དག་པ་ཡི་སྒོ་ནས་ཆོས་ཀྱི་སྒོ་ལ་ཞུགས་ནའང་། འཇིག་རྟེན་སྐྱེ་བོ་འདི་ཡིས་དེ་གནས་སྐབས་ལྷ་དང་མིའི་བདེ་བ་དང་། ལྷའི་དབང་པོ་བརྒྱ་བྱིན་འཐོབ་པའི་དོན་དུ་གཏན་པ་མེད་པའི་ཆོས་སྦྱིན་བརྒྱ་རེ་ཙམ་བྱེད་མཁན་མི་ལ་དེ་འདྲ་འོང་རྒྱུ་རེད། དེ་ཐམས་ཅད་ཁམས་གསུམ་འཁོར་བ་ལ་ཆགས་སོང་བ་རེད་དུས། ཕན་ཐོགས་ཡོད་རྒྱུ་མ་རེད། དཔེར་ན། ལྷའི་དབང་པོ་བརྒྱ་བྱིན་ལྟ་བུ་ཞིག་ལ་སྐྱེས་སོང་ན། བདེ་སྐྱིད་ལོངས་སྤྱོད་དང་། བདུད་རྩིའི་ཟས་ཟ་བ། རང་གི་ལུས་ཀྱི་འོད་ཀྱིས་དཔག་ཚད་རྒྱང་གྲགས་ཚུན་ཆོད་ཁྱབ་འགྲོ་ལེ་མ་གཏོགས་ཉི་ཟླ་མི་དགོས་པ། ལུས་ལ་རིན་པོ་ཆེའི་རྒྱན་རེ་རེ་ཡིན་ནའང་རིན་ཐང་བློས་གཞལ་དཀའ་བ་ཡོད་རེད་དེ་ཁམས་གསུམ་འཁོར་བའི་ས་བོན་འདི་གཏན་ནས་མ་སྤངས་ཡིན་དུས། སླར་ཡང་འཁོར་བ་ལ་མར་འཁྱམས་ཏེ། བདེ་བ་འདི་ཡི་མཐའ་སྡུག་བསྔལ་ལ་འགྱུར་མི་འགྲོ་བའི་ཐབས་ཡོད་རྒྱུ་མ་རེད་དུས། དེའི་ཕྱིར་ན། འཁོར་བར་ན་ག་ཚོད་སྐྱེ་ནའང་སྡུག་བསྔལ་གྱི་རང་བཞིན་ཡིན། བསམ་པ་ཡི་སྒོ་ནས་འཁོར་བ་ལ་མ་ཆགས་པ། དེ་འཁོར་བ་ལ་མ་ཆགས་པ་འདི་རང་རྐྱང་པ་ཞིག་ཡིན་ན་ཕན་རྒྱུ་མ་རེད། ནམ་མཁའ་མཐའ་དང་མཉམ་པའི་སེམས་ཅན་འདི་ཐམས་ཅད་འཁོར་བའི་གནས་རིས་འདི་ནས། ཡར་གྲོལ་ཐུབ་དགོས་འདུག་བསམ་རྒྱུ་ཀུན་རྫོབ་བྱང་ཆུབ་ཀྱི་སེམས་ཀྱི་སྒོ་ནས་དེ་བྱས་དུས། དེ་རང་གི་དོན་སྐད་ཅིག་ཙམ་ཡང་ཡལ་བ་མི་དོར་བ། ད་ལྟ་རང་རི་ཁྲོད་དབེན་པའི་གནས་སུ་བསྡད། བླ་མ་དགེ་བའི་བཤེས་གཉེན་གྱིས་བསྟན་པའི་གདམས་ངག་རྩེ་གཅིག་ཏུ་ཉམས་སུ་བླངས་ན། ཀུན་སློང་འདི་སེམས་ཅན་ཐམས་ཅད་ཀྱི་དོན་དུ་ཡིན་བསམ་ན། ཕྱི་ལྟར་སྣང་དུ། མི་མང་པོ་ཆོས་ལ་བཀོད་པ་ལྟ་བུ་དང་། འགྲོ་དོན་ཕྲིན་ལས་རྒྱ་ཆེན་པོ་འབྱུང་པ་ཡི་གྲགས་གཡེར་མ་ཐོབ་ནའང་། དེ་བྱང་ཆུབ་སེམས་དཔའི་སྤྱོད་པ་རང་ཤུགས་ཀྱིས་རེད་བསྡད་པ་ཡོད་རྒྱུ་རེད་དུས། དེའི་ཕྱིར་ན། བྱང་ཆུབ་ཀྱི་སེམས་འདི་ཡིས་རང་གི་དོན་ཡིད་བྱེད་ལ་མ་ཆགས་པ་དང་། དེའི་སྟེང་ནས་དེ་ནས་སྟོང་ཉིད་ལྟ་བ་ཡང་དག་པ་ཞིག་ཁ་སང་གཏན་ལ་ཕབ་པ་བཞིན་དུ་རྒྱུད་ལ་སྐྱེས་འོང་ན། དོན་དམ་བྱང་ཆུབ་ཀྱི་སེམས་རེད། འདི་སྤྲོས་པ་མཐའ་དག་ཉེ་བར་ཞི་བ་འདི་ནི། དེ་དངོས་པོ་དང་མཚན་མ་ལ་མ་ཆགས་པ་རེད་འོང་བ་འདི། ཞི་བ་ལྷས། ཐམས་ཅད་ནམ་མཁའ་འདྲ་བ་ཉིད། །བདག་འདྲས་ཡོངས་སུ་གཟུང་བར་བགྱི། །ཟེར་དེ་རྒྱུད་ལ་སྐྱེས་འོང་ན། དེ་ནས་མ་ཆགས་པ་རྣམ་པ་གསུམ་གྱི་རང་བཞིན་དུ་བློ་སྦྱངས་ན། དེས་ཐེག་པ་ཆེན་པོའི་ལམ་མཐར་ཐུག་པ་ཞིག་རྒྱུད་ལ་སྐྱེ་འགྲོ་ལེ་རེད། དེ་ལྟར་མ་སྐྱེས་ཀྱི་བར་དུ་སྦྱང་། འདི་ལྟ་བུ་མན་ངག་ཉུང་ཉུང་ཡིན་ན་ཡང་། ཐེག་པ་ཐམས་ཅད་ཀྱི་དོན་གྱི་སྙིང་པོ་བསྡུས་བཞག་ཡོད་རེད་དུས། དེ་འདི་ལྟ་བུ། དང་པོ་ཐོས་པ་བྱེད། བར་དུ་བསམ་པ་བྱེད་གཏན་ལ་ཕབ་ནས། བདག་འཛིན་ཉོན་མོངས་ཀྱི་གཉེན་པོར་ག་ཚོད་འགྲོ་ཐུབ་ཐུབ་ཀྱི་བར་དུ་བསླབ་དགོས་པ་ཡིན་ནོ།། 

ཐུན་མོང་དུ་ཕ་རོལ་ཏུ་ཕྱིན་པའི་ལམ་ལ་སློབ་པའི་ཚུལ་དེ་ཉིད་སོང་ཟིན་ཏེ། གཉིས་པ་རྡོ་རྗེ་ཐེག་པའི་ལམ་སྔགས་ཀྱི་ལམ་གྱི་ཚུལ་བསྟན་པར་འགྱུར་བ་འདི་རེད་དུས། འདི་ནི་གོང་དུ་བཤད་པ་དེ་ལྟར་ན། ཐེག་པ་ཆུང་ངུ་ཉན་ཐོས་དང་རང་སངས་རྒྱས་ཀྱི་ལམ་ལ་བརྟེན་ཏེ། ཁམས་གསུམ་ལས་ངེས་པར་འབྱུང་བའི་བསམ་པས། ཁམས་གསུམ་འཁོར་བ་ལ་མ་ཆགས་པ་འདིའི་ཐབས་སོང་ཟིན་པ་དང་མཉམ་དུ། ཀུན་རྫོབ་བྱང་ཆུབ་སེམས་ཀྱིས་ཐེག་དམན་ཉན་ཐོས་ལམ་གྱི་རང་དོན་ཡིད་བྱེད་ལ་མ་ཆགས་པས་ཞི་བ་མྱ་ངན་ལས་འདས་པའི་ལམ་ཕྱོགས་གཅིག་ཏུ་མ་ལྷུང་བར། བྱང་ཆུབ་སེམས་དཔའི་སྤྱོད་པ་ལ་འཇུག་པ་དང་། དེ་ལྟ་བུའི་སྲིད་ཞི་གཉིས་ལས་འདས་པའི་མཐར་ཐུག་གི་ལམ་གྱི་ངོ་བོ་གང་ཡིན་ཞེ་ན། དོན་དམ་པ་བྱང་ཆུབ་ཀྱི་སེམས་སྤྲོས་པ་མཐའ་དག་ཉེ་བར་ཞི་བས་དངོས་པོ་དང་མཚན་མ་ལ་མ་ཆགས་པ་གསུམ་གྱིས་རིམ་པ་བཞིན་དུ་བློ་སྦྱངས་ཏེ། དེ་ལྟ་བུའི་ལམ་སྔོན་དུ་འགྲོ་ཟིན་པའི་རྗེས་སུ། དོན་གཉིས་པ་གསང་བ་སྔགས་ཀྱི་ལམ་ལ་སློབ་པའི་ཚུལ་བཅས་བསྟན་པ་འདི་ལ། ལམ་གྱི་འཇུག་སྒོ་སྤྱིར་བསྟན་པ་དང་། ལམ་རང་གི་ངོ་བོ་འབྲས་བུ་དང་བཅས་པ་བྱེ་བྲག་ཏུ་བཤད་པའི་ནང་ནས། དང་པོ་ལམ་གྱི་འཇུག་སྒོ་སྤྱིར་བསྟན་པ་ནི། མྱུར་དུ་ཡེ་ཤེས་མཆོག་ཐོབ་སླད། །ཐབས་ཀྱིས་ཁྱད་པར་གྱིས་ཕྱེ་བའི། །བླ་མེད་རྡོ་རྗེ་ཐེག་པ་ནི། །བློ་བཟང་རྣམས་ཀྱིས་དང་དུ་བླངས། །

ཞེས་པ་ལ་སོགས་པ་སྟེ། དེ་ཡང་སྤྱིར་ཐེག་པ་ཆེན་པོའི་ལམ་བྱང་ཆུབ་སེམས་ཀྱི་རིམ་པ་དེ་ལ་ཚུལ་བཞིན་དུ་༺བསླབས་༻ན། མཐར་ཐུག་རྫོགས་པའི་སངས་རྒྱས་ཀྱི་གོ་འཕང་འཐོབ་འཐོབ་ཀྱི་རེད་དེ། དེ་ལས་ཀྱང་ལམ་མྱུར་བ། དབང་པོ་རབ་ཏུ་གྱུར་བའི་གང་ཟག་ཡིན་ན་ཚེ་གཅིག་ལུས་གཅིག་གི་སྟེང་དུ་ཟུང་འཇུག་གི་གོ་འཕང་དང་། དེ་ལྟར་མིན་ན་སྐྱེ་བ་གསུམ་དང་བདུན་ལ་སོགས་པ་ལས་འཕེན་མི་འགྱུར་བ། གཞན་དོན་དུ་རྫོགས་པའི་བྱང་ཆུབ་ཀྱི་ཡེ་ཤེས་མཆོག་འདི་ནི་ཐོབ་པར་བྱ་བའི་ཕྱིར་དུ། གསང་སྔགས་རྡོ་རྗེ་ཐེག་པའི་ལམ་ལ་འཇུག་དགོས། སྤྱིར་མདོ་དང་སྔགས་ཀྱི་ལྟ་བ་གཉིས་སྤྲོས་པའི་མཐའ་བརྒྱད་དང་བྲལ་བ་ཡུལ་སྟོང་ཉིད་ཙམ་གྱི་ངོས་ནས། མདོ་སྔགས་ཀྱི་ལྟ་བ་ལ་ཁྱད་པར་ཡོད་མ་རེད་དེ། འདི་ལྟ་བ་དེ་རྟོགས་པར་བྱེད་པའི་ཡུལ་ཅན་གྱི་སྒོ་ནས་གཏན་ལ་ཕབ་ན། དེ་གསང་སྔགས་རྡོ་རྗེའི་ཐེག་པའི་ལམ་ནས། ཀུན་འབྱུང་གི་བདེན་པ་སྤང་བྱ་དང་། འགོག་པའི་བདེན་པ་བླང་བྱ་གཉིས་པོ་དེ་ཉིད། སྣང་བ་ལྷ་དང་ལྷ་མོའི་རང་བཞིན་དུ་ཤེས་ཚར་དུས། དེའི་ཕྱིར་ན། ཀུན་རྫོབ་དག་པ་ཆེན་པོའི་ངོ་བོ་ལ་བསྟན་འགྲོ་ལེ་མ་གཏོགས་ཡོད་མ་རེད། དེ་དོན་དམ་མཉམ་པ་ཆེན་པོ་ཟེར་བ་དག་མཉམ་བདེན་པ་དབྱེར་མེད་ཀྱི་ལྟ་བ་ལ་གཏན་ལ་ཕབ་དུས། རྒྱུ་རྐྱེན་གྱི་སྣང་བ་ཐམས་ཅད་ལྷ་དང་ཡེ་ཤེས་སུ་ཤར་བར་ཤེས་དུས། དེ་ལྟ་བ་རྟོགས་བྱེད་དེ་ཡུལ་ཅན་གྱི་ཤེས་པ་རེད་དུས། དེ་གསང་སྔགས་རྡོ་རྗེ་ཐེག་པའི་ལམ་ལ་ཁྱད་པར་དུ་འཕགས་པ་ཐབས་ཀྱིས་ཕྱེ། དེ་ལྟ་བུའི་ཐབས་ཀྱི་རིམ་པ་ཡུལ་དང་ཡུལ་ཅན་ཀུན་རྫོབ་དག་པ་ཆེན་པོ་དང་དོན་དམ་མཉམ་པ་ཆེན་པོ་གཏན་ལ་ཕབ་པ་དེ། སྤྱིར་གསང་སྔགས་རྡོ་རྗེ་ཐེག་པའི་ལམ་ལ་ཡང་འཇུག་པའི་སྒོ་ནས་འབེབས་སུ་ཡོད་རེད་དེ། དེ་འདི་དག་པ་དང་མཉམ་པ་ཆེན་པོ་སྒྲ་ཇི་བཞིན་ཕབ་ས་དེ་ཉིད་རྣལ་འབྱོར་བླ་ན་མེད་པའི་ལམ། མ་ཧཱ་ཨ་ནུ་ཨ་ཏི་གསུམ་ནས་ཕབ་ཡོད། དེ་ལྟ་བུའི་རྣལ་འབྱོར་བླ་ན་མེད་པའི་རྡོ་རྗེ་ཐེག་པ་འདི་ནི། སྤྱིར་དུ་ཐེག་པ་ཆེན་པོའི་རིགས་ཅན་བྱང་ཆུབ་སེམས་དཔའི་རིགས་ཅན་མ་གཏོགས་པའི་གང་ཟག་བློ་ཆུང་ཐེག་དམན་གྱི་རིགས་ཅན་རྣམས་ཀྱིས་དེ་མངོན་དུ་བྱེད་ཐུབ་རྒྱུ་མ་རེད། དེ་བྱང་ཆུབ་སེམས་དཔའི་རིགས་ཅན་ཡིན་ནའང་གསང་སྔགས་རྡོ་རྗེ་ཐེག་པའི་དབང་པོ་རྣོན་པོ་ཡི་དབང་དུ་བྱས་ཏེ། དེ་ཚུལ་གསུམ་སྒྲོན་མེ་ནས། དོན་གཅིག་ན་ཡང་མ་རྨོངས་དང་། །ཐབས་མང་དཀའ་བ་མེད་པ་དང་། །དབང་པོ་རྣོན་པོ་དབང་བྱས་པས། །གསུངས་དུས། དབང་པོ་རབ་ཏུ་གྱུར་བ་བྱང་ཆུབ་སེམས་དཔའ་སྔགས་ཀྱི་རིགས་ཅན་བློ་བཟང་རྣམས་ཀྱིས་དང་དུ་བླང་བར་བྱ་བ་ནི། གསང་སྔགས་རྡོ་རྗེ་ཐེག་པ་དེ་ཉིད་ཡིན་པས་ན་དེ་གཏན་ལ་ཕབ་དགོས་པ་ཡིན། དེ་གཏན་ལ་ཕབ་དགོས་པའི་རྒྱུ་མཚན་གང་རེད་ཟེར་ན། ལམ་མྱུར་བ་དང་། བདེ་བ་དང་། ཐབས་ཟབ་པ་དང་། གཞན་ལས་ཁྱད་པར་དུ་འཕགས་པའི་ཚུལ་ཡོད་རྒྱུ་རེད་དུས། འདི་བསྟན་པ་རེད། 

དེ་ནས་གཉིས་པ་ལམ་རང་གི་ངོ་བོ་འདི་འབྲས་བུ་དང་བཅས་པ་བསྟན་པ་དེ་ཉིད་བཤད་པ་འདི་ལ། སྤྱིར་རྡོ་རྗེ་ཐེག་པའི་ལམ་ཐམས་ཅད་མདོར་བསྡུས་བཞག་ན། དེ་རྒྱུད་སྡེ་ཆེན་པོ་དྲུག་དང་། རྒྱུད་སྡེ་ཆེན་པོ་བཞི་གང་ལྟར་དབྱེ་ན། དེ་ཐམས་ཅད་ཀྱི་ལམ་གྱི་སྙིང་པོ་འདི་སྨིན་བྱེད་ཀྱི་དབང་དང་། གྲོལ་བྱེད་ཀྱི་ཁྲིད་གཉིས་སུ་བསྡུས་པའི་དབང་དུ་བཏང་ནས། དང་པོ་སྨིན་བྱེད་དབང་གི་རྣམ་པར་གཞག་པ་འདི་བསྟན་པར་མཛད་པ་རེད་དུས། དེ་ནས་ཡང་། རྩ་རླུང་ཐིག་ལེ་ཡེ་ཤེས་ཁམས། །སྐུ་བཞིའི་འབྲས་བུར་སད་པའི་སླད། །རྒྱུ་དང་ལམ་གྱི་དབང་བཞི་ཡི། །ས་བོན་རྟག་ཏུ་གདབ་པར་རིགས། །ཞེས་པའི་སྒོ་ནས་སྨོས་པར་མཛད་པ་སྟེ། 

དེ་ཡང་དབང་ཟེར་རྒྱུ་འདི་གསང་སྔགས་ཀྱི་དེ་དཔེར་ན། རྒྱུད་སྡེ་ཆེན་པོ་དྲུག་ཀ་རེ་རེ་བཞིན་དུ། དབང་གི་རྣམ་པ་དབྱེ་བསྡུ་མང་པོ་ཞིག་ཡོད་རེད། དེའི་ནང་ནས་གསང་སྔགས་བླ་མེད་ཀྱི་རྒྱུད་སྡེ་རེད་ཚར་ན། རྒྱུད་སྡེ་རེ་རེ་བཞིན་དུ་དབང་གི་རྣམ་གྲངས། ཕར་དབྱེ་བ་དང་། ཚུར་བསྡུ་བ་མང་པོ་ཞིག་གསུངས་རེད་དེ། མདོར་ན་དབང་ཐམས་ཅད་མདོར་བསྡུས་བཞག་ན། དབང་བཞི་ཡི་ནང་ན་མ་བསྡུས་པ་གཅིག་ཀྱང་ཡོད་རྒྱུ་མ་རེད། དེ་དབང་བཞི་རུ་ངེས་དགོས་པའི་རྒྱུ་མཚན་དེ་གང་རེད་ཟེར་ན། དབང་བསྐུར་ས་ཡི་རྟེན་འདི་གང་རེད་ཟེར་ན། ངེད་ཚོ་ད་ལྟ། དལ་འབྱོར་བཅོ་བརྒྱད་ལྡན་པའི་མི་ལུས་རིན་པོ་ཆེ་འདི། སྤྱིར་དུ་གླིང་གསུམ་པོ་ཐམས་ཅད་མི་ཡི་ལུས་རེད་དུས། དེ་ནས་ཀྱང་འཛམ་བུ་གླིང་པ་ལས་ཀྱི་ས་པ་རེད་སོང་བ་དེ། དེ་ས་ཆུ་མེ་རླུང་ནམ་མཁའ་ཡེ་ཤེས་ཀྱི་ཁམས་དེ་ཁམས་རགས་པ་ཞིག་དང་། ལས་ཀྱི་ས་པ་རེད་སོང་བའི་གསང་སྔགས་རྡོ་རྗེ་ཐེག་པའི་ལམ་གྱི་རྟེན་ཐུན་མོང་མ་ཡིན་པར་གྱུར་བ་འཛམ་བུ་གླིང་པ་འདི་ཡིན་རེད། དེ་ལམ་གྱི་རྟེན་ཐུན་མོང་མ་ཡིན་པ་འདི་གང་རེད་ཟེར་ན་ད་ལྟ་ངེད་ཚོ་གསང་སྔགས་རྡོ་རྗེ་ཐེག་པའི་དབང་དུ་བྱས་ན། དེ་ནས་འདི་ལ་རྡོ་རྗེའི་ཕུང་པོ་ཟེར་རྡོ་རྗེ་ཕུང་པོ་ཡིན་དུས། གང་རེད་ཟེར་ན། རྒྱུ་མཚན་ཉིད་ཐེག་པའི་ལམ་དུ་ཡིན་ན། ཟག་བཅས་སྡུག་བསྔལ་དང་ལྡན་པའི་མཚན་གཞི་སྤང་བྱ་རུ་འདོད་པ་དེ་ཉིད། གསང་སྔགས་རྡོ་རྗེ་ཐེག་པའི་ལམ་ནས། ཕུང་པོ་ལྔ་རིགས་ལྔ། འབྱུང་བ་ལྔ་ཡུམ་ལྔ། དབང་ཡུལ་སེམས་དཔའ་སེམས་མ། ཡན་ལག་ཁྲོ་བོ་ཁྲོ་མོའི་རང་བཞིན་དུ་སྒོམ་འགྲོ་དུས། དེ་མ་དག་པའི་སྤང་བྱ་རུ་དབང་བསྐུར་ས་ཡི་རྟེན་རེད། ཕུང་པོ་ལྔ་དེ་ཚུར་འཕྲོ་ས་ཡི་རྩ་བ་གང་ལས་བྱུང་ཟེར་ན། དེ་གནས་པ་རྩ། གཡོ་བ་རླུང་། བཀོད་པ་ཐིག་ལེ་བྱང་ཆུབ་སེམས་ཀྱི་རང་བཞིན་དེ་དང་། འདི་རྩ་རླུང་ཐིག་ལེ་དེ། ཁྱབ་བྱ་ཟེར་དུས། ཁྱབ་བྱེད་གང་གིས་ཁྱབ་ཡོད་རེད་ཟེར་ན། བརྟེན་པ་ཡེ་ཤེས་ཀྱིས་དེ་ཐམས་ཅད་ལ་ཁྱབ་བསྡད་ཡོད་རེད། དེ་ཡེ་ཤེས་ཟེར་མཁན་འདི་གང་རེད་ཟེར་ན། ཁ་སང་མདོ་ཡི་སྐབས་ནས་བཤད་པའི་གཞི་བདེ་གཤེགས་སྙིང་པོ་ཡོད་ཟེར་མཁན་དེ་རེད་དུས། དེའི་ཕྱིར་ན་དབང་བསྐུར་ས་ཡི་རྟེན་ལ་ཡང་། རྩ་དང་གཅིག །རླུང་དང་གཉིས། ཐིག་ལེ་དང་གསུམ། ཡེ་ཤེས་བཞི་ཡོད་རེད། དེ་ཡེ་ཤེས་བཞི་པོ་དེ་ལ་ད་ལྟ་མ་དག་པའི་ལས་རླུང་གིས་རྩ་དང་རླུང་དང་ཐིག་ལེ་དང་ཡེ་ཤེས་དེ་ཉིད་ཕར་སྒྲིབ་བསྡད་ཡོད་རེད། དེ་བསྒྲིབས་པ་བརྟེན་ནས་དེ་དབང་བསྐུར་འོང་དུས། དཔེར་ན། དབང་གི་ནུས་པ་འདིས་སྒྲིབ་པ་འདི་ཕར་བསྐྲད། དངོས་གནས་ཡེ་ཤེས་ཀྱི་ས་བོན་རྒྱུད་ལ་ཡོད་པ་འདི་ཚུར་རྒྱུད་ལ་གསར་དུ་བླུག་འོང་བ་བཞིན་དུ་སད་པར་བྱེད་པའི་ཕྱིར་ན། དེ་སྦྱང་རྒྱུ་དྲི་མ་ཡི་དབང་དུ་བྱས་ན་རྣམ་པ་བཞི་ཡོད་རེད། དེ་འདི་རྣམ་པ་བཞི་པོ་ཡི་དྲི་མ་སྦྱངས་ཚར་དུས། དག་པའི་ཞིང་ཁམས་ཏེ་དབྱིངས་ཀྱི་རང་བཞིན་མངོན་དུ་གྱུར་བ་ལས། ཟེར་དེ་དོན་དམ་པ་དང་། ཀུན་རྫོབ་ཀྱི་བདེན་པ་འདི་གཉིས་སྣང་ཚུལ་ངོ་མ་གནས་ཚུལ་དང་། སྣང་ཚུལ་གཉིས་ཀ་ཡི་དབང་དུ་བྱེད་ན། དག་པ་ཆེན་པོ་དང་མཉམ་པ་ཆེན་པོ་དེ་ཉིད་རེད་དུས། དེ་མ་དག་པའི་གནས་སྐབས་ན་དག་པ་ཆེན་པོ་དང་མཉམ་པ་ཆེན་པོ་དེ། ཐ་མལ་གྱི་ཕུང་ཁམས་བསྐྱེད་མཆེད་སྣོད་བཅུད་རྒྱུད་གསུམ་གྱིས་ཕར་སྒྲིབ་བསྡད་ཡོད་རེད། འདི་སྒྲིབ་པར་གྱུར་བ་འདི་ཕར་དག་ཚར་ན། དེ་དག་པའི་ཞིང་ཁམས་རེད། དེ་དག་པའི་ཞིང་ཁམས་མཐར་ཐུག་པ་འདི་སྒྲིབ་པ་བྲལ་སོང་ན། དཔེར་ན། སྤྲིན་པ་ནམ་མཁའ་ལ་གཏན་ནས་མ་ཆགས་ན། ཉི་ཟླ་འོད་གསལ་བ་དང་། ནམ་མཁའ་ཡང་དྭངས་པ་རྒྱ་ཆེན་པོ་འོང་རྒྱུ་རེད་དུས། དཔེ་དེ་ལྟར། གོང་དུ་རྩ་རླུང་ཐིག་ལེ་ཡེ་ཤེས་ཀྱི་སྒྲིབ་པ་བཞི་འདི་རྦད་དག་ཚར་དུས། ཆོས་ཀྱི་དབྱིངས་ཀྱི་རང་བཞིན་ཁོ་རང་མཚན་ཉིད་ཡོན་ཏན། གནས་ཚུལ་དང་སྣང་ཚུལ་གང་ཡོད་པ་དེ་མངོན་དུ་གྱུར་འོང་དུས། མངོན་དུ་གྱུར་བ་དེ་ལ་མཐར་ཐུག་གི་དབང་བཞི་ཡི་འབྲས་བུ་འདི་ལའང་། སྤྲུལ་སྐུ་དང་། ལོངས་སྐུ། ཆོས་སྐུ། ངོ་བོ་ཉིད་སྐུ་བཞི་ཐོབ་པ་རེད་དུས། དེའི་ཕྱིར་ན། མཐར་ཐུག་གི་འབྲས་བུ་དབང་དུ་བྱས་ན་བཞི་རེད། དེ་ནས་འབྲས་བུ་འདི་ད་ལྟ་ནས་གཞི་གདོད་མའི་གནས་ལུགས་འདི་ལ་གནས་བསྡད་ཡོད་ལེ་རེད། དེ་གློ་བུར་གྱི་སྒྲིབ་པས་བསྒྲིབས་སོང་བ་འདི། དཔེར་ན། གོས་ཆུ་ལ་བཀྲུས་ན་གོས་གསར་པ་ཆགས་ཀྱི་རེད། དྲི་མ་ཐམས་ཅད་དག་འགྲོ་གི་རེད། དཔེ་དེ་ལྟ་བུ། འཁྲུད་བྱེད་དེ་དབང་གི་ཡེ་ཤེས་དེ་རེད། དེ་སྐུ་བཞི་སད་པར་བྱ་བའི་སླད་དུ། དེ་ནས་ཐོག་མར་དབང་སྐུར་མཁན་གྱི་བླ་མ་དེའང་། དཔེར་ན། བུམ་དབང་སྐུར་ན་བླ་མ་སྤྲུལ་སྐུ། གསང་དབང་སྐུར་ན་བླ་མ་ལོངས་སྐུ། ཤེར་དབང་སྐུར་ན་བླ་མ་ཆོས་སྐུ། བཞི་པ་དབང་ཚིག་གི་དབང་སྐུར་ན་བླ་མ་ཡེ་ཤེས་རྡོ་རྗེའི་སྐུ་ཟེར། དེ་སྐུ་བཞི་པོ་དེ་དག་ཐམས་ཅད་རྒྱུད་ཐ་དད་པ་མ་རེད་དེ། བླ་མ་དེ་དང་དེའི་སྐུར་བཞེངས་ནུས་པའི་བླ་མ་མཚན་ཉིད་དང་ལྡན་པ་ཞིག་ཡོད་དགོས་རེད་མ་གཏོགས། རང་གར་བུམ་པ་ལག་པ་ལ་ཐོགས་ཤེས་ཙམ་གྱིས་གསང་སྔགས་རྡོ་རྗེ་ཐེག་པའི་དབང་སྒྲ་ཇི་བཞིན་དུ་བསྐུར་ཤེས་ཀྱི་མ་རེད་དུས། དེའི་ཕྱིར་ན། བླ་མ་མཚན་ཉིད་དང་ལྡན་པ་དེའང་སྐུ་བཞི་ཡི་ཚུལ་དུ་ངེས་པར་བྱ་བ། དེ་ནས། དེའི་རྗེས་ནས་དབང་སྐུར་འོང་རྫི་དེའི་ཕྱིར་ན། དེ་དབང་གི་དོན་ཟེར། དབང་ཟེར་མཁན་འདི་གང་རེད་ཟེར་ན། དཔེར་ན། འཇིག་རྟེན་སྲིད་ཀྱི་བྱ་བ་ནས་གོ་ས་ཞིག་ཐོབ་ཡོད་ན། དེ་ནས་དེ་ལ་གོ་ས་དེ་དང་མཐུན་པའི་དབང་ཆ་ཞིག་འོང་གི་རེད་བ། དཔེ་དེ་བཞིན་དུ། བུམ་པའི་དབང་ཐོབ་ན་བསྐྱེད་རིམ་སྒོམ་པའི་དབང་ཆ་ཡོད་རེད། དེ་ནས་གསང་བའི་དབང་ཐོབ་ན་རང་ལུས་ཐབས་ལྡན་གྱི་རྫོགས་རིམ་སྒོམ་པའི་དབང་ཆ། ཤེས་རབ་ཡེ་ཤེས་ཀྱི་དབང་ཐོབ་ན་གཞན་ལུས་སྒོམ་པའི་དབང་ཆ་ཡོད། དབང་བཞི་པ་ཐོབ་སོང་ན། ཕྱག་རྒྱ་ཆེན་པོ་དང་། རྫོགས་པ་ཆེན་པོ་སྒོམ་པའི་དབང་ཆ་ཡོད་རྒྱུ་རེད་དུས། འདི་དབང་ཟེར་རེད། དེ་དབང་དེ་ལ་དབང་རབ་ཅི་ཐོབ་སོང་ན། རྟོགས་གྲོལ་དུས་མཉམ་དུ་རེད་འགྲོ་དུས། ཨིན་དྲ་བོ་དྷི་ལ་སོགས་པ་ལྟ་བུ་རེད་དུས་ཙ་ནས། དབང་ཐོབ་པ་དང་གྲོལ་བ་དུས་མཉམ་དུ་འགྲོ་དུས་དབང་ཆ་ཆེན་པོ་ཡོད་རྒྱུ་རེད། གང་བྱེད་ནའང་ཆོག་གི་རེད། དེ་དབང་འབྲིང་ཞིག་ཐོབ་སོང་ན་རང་རྒྱུད་དུ་སྐུ་བཞི་ཡི་ས་བོན་ཡོད་པའི་ནུས་པ་འདི་ཕར་སད། རྩ་རླུང་ཐིག་ལེ་ཡེ་ཤེས་ཀྱི་སྒྲིབ་པ་ཕར་དག་འགྲོ་དུས། དེ་དང་མཉམ་པ་ཡི་སྒོ་ནས་དབང་ཆ་ཞིག་དང་། དབང་ཐ་མ་ཞིག་གིས་ཆུང་ཆུང་ཞིག་ཐོབ་སོང་ནའང་། དཔེར་ན། བུམ་དབང་ཐོབ་སོང་ན་བསྐྱེད་རིམ་ཡན་ལག་དང་བཅས་པའི་མན་ངག་རང་གིས་ལྟ། སྒོམ། ག་ཚོད་ཉམས་སུ་བླངས་ན་དབང་ཆ་ཡོད་རེད། གསང་དབང་ཐོབ་སོང་ན་དེ་བཞིན་དུ། རང་ལུས་ཐབས་ལྡན་གྱི་ལམ། ཤེར་དབང་ཐོབ་ན་གཞན་ལུས་ཕྱག་རྒྱའི་ལམ། དབང་བཞི་པ་ཐོབ་ན་ཡེ་ཤེས་ཀྱི་ལམ་འདི་འཐོབ་ཀྱི་རེད། དེ་ལྟ་བུའི་དབང་འདི་མ་ཐོབ་ན། དཔེར་ན། ཐུན་མོང་གི་དཀྱིལ་འཁོར་ཕྱི་ནང་གི་འཇུག་པའི་ཆོས་དེ་དང་། བུམ་དབང་ཙམ་ཞིག་མ་ཐོབ་ན། གསང་སྔགས་ཀྱི་རྒྱུད་ལུང་མན་ངག་མིག་གིས་ལྟ་བ་དབང་གི་མ་རེད་དུས། མངོན་སུམ་དུ་ཐོས་བསམ་བྱེད་པ་ག་ལ་འོང་། དེའི་ཕྱིར་ན། དབང་ཞིག་ཐོབ་ཚར་ནས་བཟུང་སྟེ། གསང་སྔགས་རྒྱུད་སྡེ་དེ་ཐམས་ཅད་བླ་མ་ལས་ཉན། རང་གིས་ཐོས་བསམ་བྱེད། ཉམས་ལེན་བྱེད་ཆོག་པའི་དབང་ཆ་ཐོབ་རྒྱུ་རེད། དེ་ཐོབ་པར་གྱུར་བ་དེ་ལ་བརྟེན་ཏེ། དཔེར་ན། ས་བོན་གྲུང་པོ་ཞིག་ཡོད་ན་ཞིང་ས་ཡི་ནང་དུ་བཏབ་བཞག་ན། ཡུན་རིང་པོ་མི་ཐོགས་པར་འབྲས་བྲེ་གང་ཕར་བཏབ་ན། ལོ་ཐོག་ཡག་པོ་ཞིག་སྨིན་ན། བྲེ་བརྒྱ་ལ་ཚུར་སྨིན་འོང་རྒྱུ་རེད། དཔེ་དེ་བཞིན་དུ། རང་གི་དབང་གི་ནུས་པ་འདི་བདེ་གཤེགས་སྙིང་པོའི་ཡོན་ཏན་ཚུར་མངོན་དུ་གྱུར་འོང་དུས། གསང་སྔགས་རྡོ་རྗེ་ཐེག་པའི་ལམ་དང་འབྲས་བུའི་ཡོན་ཏན་ཐམས་ཅད་རང་ཤུགས་ཀྱིས་དབང་འོང་རྒྱུ་དང་། གསང་སྔགས་རྡོ་རྗེ་ཐེག་པའི་རྒྱུད་ལུང་མན་ངག་དང་བཅས་པ། བླ་མ་ལས་ཉན་པ། རང་གིས་ཐོས་བསམ་སྒོམ་གསུམ་བྱེད་པ་དེ་ལ་དབང་འཐོབ་འགྲོ་རྒྱུ་རེད། དབང་འཐོབ་ཟེར་མཁན་དེ་མཐར་ཐུག་གི་དབང་ཐོབ་བྱར་བྱས་ན། དེ་འདག་བྱ། ད་ལྟ་རྩ་རླུང་ཐིག་ལེ་ཡེ་ཤེས་དང་བཅས་པའི་སྒྲིབ་པ་བཞི་ཕར་དག་བྱ་དང་། འདག་བྱེད་བུམ་པ། གསང་བ། ཤེས་རབ་ཡེ་ཤེས། བཞི་པ་ཚིག་གི་དབང་བཞི་ཡི་སྡོམ་པ་འདི་ཡིས། འདག་བྱེད་འདི་ངོ་འཕྲོད། དག་འབྲས། འདི་ཉིད་ཀྱིས་རིམ་པ་བཞིན་དུ་བསྐྱེད་རིམ། རང་ལུས། གཞན་ལུས། ཕྱག་རྒྱ་ཆེན་པོའམ་རྫོགས་པ་ཆེན་པོའི་ལམ་སྒོམ་པ་ལ་དབང་འཐོབ། དག་འབྲས། འདི་ཉིད་ཀྱིས་འབྲས་བུ་སྐུ་བཞི་ཡི་གོ་འཕང་མངོན་དུ་འགྱུར་པས། འདིའི་མཚོན་བྱེད་དེ་མངོན་སུམ་དུ་ཉམས་མྱོང་སྒོམ་པ་ཡི་སྟེང་ནས་མ་སླེབས་ན། ཐོས་པའི་སྒོ་ནས་བུམ་པའི་དབང་ཐོབ་ན། འདག་བྱ་འདག་བྱེད་འདི་རེད། གསང་བའི་དབང་ཐོབ་ན་འདག་བྱ་འདག་བྱེད་འདི་རེད་བསམ། ཡག་པོ་ཞིག་ངོ་ཤེས་སོང་ན། དེ་སྔགས་སྡོམ་སྒྲ་ཇི་བཞིན་པ་ཞིག་དེ་དུས་སྐྱེ་ཡི་ཡོད་རེད། དེ་མེད་ན་དེ་ན་མ་རྩ་དཀྱིལ་འཁོར་མཐོང་བ་ཙམ་དང་། བུམ་པའི་ཆུ་ཐོབ་པ་ཙམ་གྱིས་སྔགས་ཀྱི་དཀྱིལ་འཁོར་དུ་འཇུག་ཚར་རེད་དུས། སྡོམ་པ་ཐོབ་པ་མིང་བཏགས་ཆོག་རེད་དེ། སྒྲ་ཇི་བཞིན་པ་མ་རེད། དེའི་ཕྱིར་ན། དེ་སྔགས་སྡོམ་སྒྲ་ཇི་བཞིན་པ་སྐྱེས་ཚར་ན། ང་རིག་པ་འཛིན་པ་སྔགས་ཀྱི་སྡེ་སྣོད་དུ་དབང་ཐོབ་ཚར་ཡིན་གསང་སྔགས་ཀྱི་རྒྱུད་ལུང་མན་ངག་ཐམས་ཅད་ལ་ཐོས་བསམ་བྱེད་ཆོག་བསམ་པ་ཞིག་བྱེད། ཐོས་བསམ་ཡག་པོ་ཞིག་གིས་བསྐྱེད་རྫོགས་ཀྱི་ལམ་ལ་ངེས་ཤེས་རྙེད་འོངས་ན། དེ་ནས་ཕར་སྒོམ་པ་དང་། གཞན་ལ་རྒྱུད་འཆད་པ་ལ་སོགས་པ་ཐོབ་དུས། དེ་མཐར་ཐུག་གི་དབང་དུ་བྱས་ན། དེ་ཐོབ་ཚར་དུས་རྡོ་རྗེ་རྒྱལ་པོའི་བཀའ་རབ་འབྱམས་ཀྱི་དབང་འདི་བསྐུར་དགོས་རེད། ངེས་ཤེས་དང་ལྡན་པའི་སྒོ་ནས་དབང་བཞི་རྫོགས་པར་ཐོབ་པས། དེ་ནས་ད་སྔ་གཏན་ནས་དབང་ཐོབ་མ་མྱོང་བའི་གང་ཟག་ཅན་ཞིག་ཡིན་ན། གསང་སྔགས་ཀྱི་རྒྱུད་སྡེ་ཆེན་པོ། དཔེར་ན། རྙིང་མ་ལྟ་བུ་ཡིན་ནས་བཟུང་སྟེ། སྒྱུ་འཕྲུལ་ཞི་བ་དང་ཁྲོ་བོ་ལྟ་བུ་དང་། གསར་མ་ལྟ་བུ་ཡིན་ན་བདེ་མཆོག་དང་ཀྱེ་རྡོར་ལྟ་བུ་ཞིག་གི་འདག་བྱ་འདག་བྱེད་ཐམས་ཅད་ཡག་པོ་ཞིག་ངོ་འཕྲོད་དེ། དབང་བླ་མ་རང་ལ་མཚན་ཉིད་དང་ལྡན་པའི་བླ་མ། ཡིད་ཆེས་ཀྱི་དད་པ་བཞག་ལོ་ས་ཞིག་ནས་ཐོབ་སོང་ན། དེ་དབང་ཐམས་ཅད་ཀྱི་ཐོག་མ་རྒྱུ་ཡི་དབང་ཟེར་མཁན་དེ་རེད། དེ་ཡིན་པའི་རྒྱུ་མཚན་གྱིས། ད་ལྟ་དཔེར་ན། སྐྱེས་བུ་དམ་པ་རྣམས་ཀྱི་རྣམ་ཐར་ལའང་། དེ་ནས་སོ་བྱང་སྔགས་གསུམ་གྱི་སྡོམ་པ་བཞིས་ཚུལ་གསུངས་དུས། སྔགས་ཀྱི་སྡོམ་པ་འདི་ཐོག་མ་ཉིད་དུ། བླ་མ་རང་གི་རིགས་ཀྱི་བདག་པོ་གང་ཡིན་པ་འདི་ལས། རྒྱུད་སྡེའི་དབང་ཐོབ་པ་འདི་བཞག་མཛད་འདུག་བ། འདི་ཡི་ཕྱིར་ན། དེ་རྒྱུ་ཡི་དབང་ཟེར་རེད། དེ་ལྟ་བུའི་རྒྱུ་དབང་དེ་ཐོབ་ཚར་ན། ཕྱིས་བླ་མ་ལས་གསར་དུ་དབང་ཞིག་སྔ་མ་རྒྱུ་དབང་ཞུ་སའི་བླ་མ་དེ་ལས། གསར་དུ་དབང་ཞིག་ཐོབ་ན་དེ་ལམ་གྱི་དབང་ཟེར་རེད་མ་གཏོགས་པ་ཅན་ཞིག་གིས། རྒྱུ་དབང་མ་རེད། ཅི་རེད་ཟེར་ན། རྒྱུ་དབང་སྔོན་ནས་ཐོབ་ཚར་སོང་རེད། ལམ་གྱི་དབང་རེད། དེ་མ་ཡིན་པར་དཀྱིལ་འཁོར་ལ་བརྟེན་ཏེ་བདག་འཇུག་ལེན་པ་ལྟ་བུ་ཞིག་ཡིན་ན་ཡང་། དེ་ལམ་དབང་རེད། དེ་དབང་གི་ཡེ་ཤེས་དེ་གོང་འཕེལ་བྱ་བའི་ཕྱིར་དུ། དཔེར་ན། དབང་ཆེན་ལྟར་རྒྱས་པར་སྤྲོས་མ་ཐུབ་ནའང་། དེ་བླ་མའི་རྣལ་འབྱོར་སྐབས་ལ་བླ་མ་སྤྱི་བོའི་གཙུག་ཏུ་སྒོམ། བླ་མའི་གནས་གསུམ་ནས། འོད་ཟེར་དཀར་དམར་མཐིང་གསུམ་གྱིས་དབང་བཞི་ལེན་པ་འདི་གའང་ལམ་དབང་རེད། ལམ་དབང་ཟེར་དགོས་དོན་གང་རེད་ཟེར་ན། དཔེར་ན། རྒྱུ་དབང་སྔོན་ནས་ཐོབ་ཚར་དུས། ལམ་དབང་དེ་ཡང་ནས་ཡང་དུ་འཐོབ་དུས། དེ་འདག་བྱ་སྒྲིབ་པ་བཞི་འདག་རྒྱུ་དང་། འཐོབ་བྱ་དབང་བཞི་འཐོབ་རྒྱུ་དང་། ལམ་བཞི་བསྒོམ་པ་ལ་དབང་ཆ་ཇེ་བཟང་དུ་འགྲོ་རྒྱུ་དང་། སྐུ་བཞིའི་འབྲས་བུ་མངོན་དུ་འགྱུར་བ། དཔེར་ན། མཆོད་རྟེན་ཞིག་ལ་སྐུ་དཀར་ལན་མང་པོ་ཞིག་གསོལ་བཞག་ན། དཀར་མདངས་ཆེ་རུ་ཆེ་རུ་འགྲོ་ཡི་རེད། དཔེ་དེ་བཞིན་དུ་དབང་མང་པོ་ཞིག་འཐོབ་བསྡད་ན། སྒྲིབ་པ་ཕར་དག་རུ་འགྲོ། དབང་རེ་ཐོབ་ན་བྱིན་རླབས་རེ་འཐོབ་ཀྱི་རེད། དེ་ཐོབ་པ་ལ་དགོངས་ཏེ། དེ་གུ་རུ་རིན་པོ་ཆེས། ལོ་རེ་བཞིན་དུ་དབང་བསྐུར་རེ་རེ་ཞུས༔ ལོ་བརྒྱ་ལོན་ན་དབང་བརྒྱ་ཐོབ་པ་ཡིན༔ ཕྱི་མ་དུད་འགྲོར་སྐྱེས་ཀྱང་དབང་ཆེན་སྐྱེ༔ གསུངས་པ་འདི་རེད་དུས། འདིའི་ཕྱིར་ན། དེ་ལ་ལམ་གྱི་དབང་ཟེར་རེད། དེ་ནས་བདག་རྟེན་རང་ཉིད་གསང་སྔགས་ཀྱི་སྡོམ་པ་དང་ལྡན་པའི་གང་ཟག་རང་ཉིད་ཀྱིས་བདག་འཇུག་བླང་བ་ལ་སོགས་པ་ལམ་གྱི་དབང་། དེ་འདི་ལམ་གྱི་དབང་འདི་དང་རྒྱུ་ཡི་དབང་དེ་ཐོག་མ་མ་ཐོབ་ན། དེ་གསང་སྔགས་རྡོ་རྗེ་ཐེག་པའི་ལམ་ལ་ཕོ་ཚོད་ཧམ་པ་དང་། ཆོག་གི་རེད་བསམ་འཇུག་བཞག་ན། སྒྲ་ཇི་བཞིན་དུ་ཡོན་ཏན་འདི་རྒྱུད་ལ་སྐྱེ་ཐུབ་ཀྱི་མ་རེད། དཔེར་ན་རྗེ་བཙུན་མི་ལ་རས་པ་ཡིས། བླ་མ་མར་པ་ལོ་ཙཱས་བཀའ་མ་བཀྲོལ། རྔོག་ཆོས་སྐུ་རྡོ་རྗེ་རྩ་ནས་གདམས་ངག་སྒོམ་དུས་ཉམས་རྟོགས་སྒྲ་ཇི་བཞིན་མ་སྐྱེས། གསུངས་འདུག་བ། བླ་མའི་བཀའ་མ་ཁྲོལ་ན་དེ་ལྟ་བུ་འོང་རྒྱུ་རེད། དེའི་ཕྱིར་ན། དེ་ལྟ་བུའི་དབང་བཞི་འདིའི་ས་བོན་འདི། དུས་རྟག་ཏུ་ཡང་ནས་ཡང་དུ་འདག་པར་བྱེད་ན། དེ་ཇེ་བཟང་དུ་འགྲོ་རྒྱུ་རེད། ས་བོན་ཞིག་ས་ལ་ལྷུང་ཚར་ན་དེ་ལ་ཆུ་ལུད་དྲོད་གཤེར། ཉི་མ་ཚ་འོང་དུས། ཆུ་རློན་གྱིས་ཕར་ཐེབས་པར་བྱེད། དེ་ལ་དྲོད་གཤེར་སྦྱར། ཡང་ཧ་ཅང་ཆུ་ཐེངས་གཉིས་རེ་གསུམ་རེ་བྱས་ན། ལོ་ཏོག་ཇེ་བཟང་དུ་འགྲོ་བ་ལྟ་བུ་རེད་ཟེར། དེ་ལྟ་བུའི་དབང་ཡང་ནས་ཡང་དུ་ཞུ་དགོས་པའི་རྒྱུ་མཚན་ཅི་རེད་ཟེར་ན། གསང་སྔགས་རྡོ་རྗེ་ཐེག་པའི་ལམ་འདི་ཐམས་ཅད་མདོར་བསྡུས་བཞག་ན། དབང་གི་ནང་དུ་མ་བསྡུས་པ་གཅིག་ཀྱང་ཡོད་མ་རེད། དངོས་གཞི་ཡི་ལམ་བསྐྱེད་རྫོགས་རིམ་པར་སྒོམ་བཞག་དུས་ཀྱང་། བསྐྱེད་རིམ་གཙོ་བོ་བསྒོམ་ན་བུམ་པའི་དབང་འདིའི་འདག་བྱ་འདག་བྱེད་དག་འབྲས་ཐམས་ཅད། འདི་གའི་དབང་དུ་བྱེད་བསྡད་ཀྱི་ཡོད་རེད། དེ་རྫོགས་རིམ་གཙོ་བོ་བསྒོམས་ནས་བཟུང་སྟེ། གསང་བའི་དབང་དེ་ནས་རང་ལུས་ཐབས་ལྡན་དང་། གཞན་ལུས་ཕྱག་རྒྱ། དབང་བཞི་པོ་དེ་རིམ་པ་བཞིན་དུ་ཡར་གསོས་བསྡད་རེད། དཔེར་ན། ད་ལྟ་ས་སྐྱ་པ་རྣམས་ཀྱིས། ཀྱེ་རྡོ་རྗེ་གསུང་འོང་དུས། ལམ་དབང་ལེན་པ་དེ་དབང་བཞི་ཡི་ནུས་པ་ཇེ་འཕེལ་དང་ཇེ་ཆེ་བྱེད་རྒྱུ་འདི་རེད། དེའི་ཕྱིར་ན། གཞི་ཡི་དབང་ཟེར་མཁན་འདི། དབང་རང་ལ་གནས་པ་གཞི་ཡི་དབང་ཟེར། གདོད་མའི་སྙིང་པོ་བདེ་གཤེགས་སྙིང་པོ་ཡེ་ནས་ངོ་བོ་ཡོད་པ་དེ་ལ། དེ་བླ་མས་དབང་སྐུར་འོང་དུས་རྒྱུ་དབང་ཟེར། ད་གཟོད་ཡོད་པ་འདི་གཞི་ཡི་དབང་རེད། དེའི་སྟེང་དུ་བླ་མ་ལས་དབང་བླང་བའམ། ཡང་ན་རང་གིས་བདག་ཉིད་འཇུག་པའམ། བླ་མའི་རྣལ་འབྱོར་ཡང་ནས་ཡང་དུ་སྒོམ་བསྡད་ན་དེ་ལམ་གྱི་དབང་རེད། དེ་ནས་གཞི་ལམ་གྱི་དབང་གཉིས་པོ་འདི་ནུས་པ་ཡར་རྩལ་རྫོགས་འོང་དུས། དཔེར་ན། དངོས་པོ་ཟངས་ལྟ་བུ་ཞིག་ཡིན་ན། གསེར་ཡན་མ་གསུམ་ཙམ་བཏང་ན། མདངས་ཇེ་བཟང་ཇེ་བཟང་དུ་འགྲོ་ཡི་རེད་བ། དཔེ་དེ་ལྟ་བུ་ཞིག །དེ་ནས་འབྲས་བུའི་དབང་ཟེར་དུས། མཐར་ཐུག་ས་བཅུའི་རྒྱུན་མཐའ་ལ་གནས་པའི་བྱང་ཆུབ་སེམས་དཔའ་ཐམས་ཅད་ལ་སངས་རྒྱས་ཐམས་ཅད་ཀྱིས། མདོ་ཡི་ལམ་ནས་དབང་སྒྲ་ཇི་བཞིན་པ་མ་གསུངས། འོད་ཟེར་ཆེན་པོའི་དབང་གསུངས་རེད། དེ་སྔགས་ཀྱི་ལམ་ནས་བཟུང་སྟེ། སངས་རྒྱས་ལོངས་སྤྱོད་རྫོགས་པའི་སྐུ་དེས་གསང་དབང་ཤེར་དབང་ཚིག་དབང་གསུམ་པོ་འདི་བསྐུར་ཏེ་མངོན་པར་བྱང་ཆུབ་པ་སྟེ། འབྲས་བུའི་དབང་རེད། དེའི་ཕྱིར་ན། གཞི་ལམ་འབྲས་གསུམ་ཐམས་ཅད་ག་ཚོད་བཤད་ནའང་། དབང་ལས་གཏན་ནས་མ་འདྲ་བ་ཞིག་ཡོད་མ་རེད། དེའི་ཕྱིར་ན། དབང་གིས་ཁོག་ཕུབ་ཚར། དབང་སྒྲ་ཇི་བཞིན་དུ་ཤེས་ཚར་ན། དེ་གསང་སྔགས་རྡོ་རྗེ་ཐེག་པའི་ལམ་འདི་ཐམས་ཅད་ཇི་བཞིན་དུ་ཁོང་དུ་ཆུད་ཀྱི་རེད། དེའི་ཕྱིར་ན། གསང་སྔགས་ལམ་གྱི་རྩ་བ། དཔེར་ན། ལུས་ཀྱི་ནང་ནས་མིག་ལྟ་བུ་དང་། རྗེ་བཙུན་མི་ལས། ཁྱོད་མགོ་བརྒྱའི་ནང་ནས་རང་མགོ་གཅེས། །གསུང་ལེ་ལྟ་བུ་དེ་དབང་རེད་དུས། དབང་ཁོ་ན་ཡི་སྒོ་ནས་འདོན་དགོས་པ་དང་། དེ་བསྐྱེད་རྫོགས་ཀྱི་རྣལ་འབྱོར་ཀྱང་དབང་བཞིའི་ཡེ་ཤེས་གོང་དུ་བྱེད་ཐབས་ལས་གཞན་མ་ཡིན་པ་སོགས་རྒྱུ་མཚན་བསམ་གྱིས་མི་ཁྱབ་པ་ཡོད་པ་དང་། དེ་གནས་སྐབས་ཙམ་དུ་ཡིན་ནའང་། དཔེར་ན། དཀྱིལ་འཁོར་མཐོང་བ་ཙམ་གང་ཟག་དད་པ་ཅན་ཐམས་ཅད་མཚམས་མེད་ལྔ་ལ་སོགས་པའི་སྒྲིབ་པ་དག་འགྲོ་བ། ངན་སོང་གི་སྐྱེ་སྒོ་ཆོད་འགྲོ་བ། དཀྱིལ་འཁོར་བཞེངས་པ་ལ་སོགས་པ་འདི་ལྟ་བུ་དང་། ལྷ་སྐུ་འབྲི་བ་གཉིས་ཕན་ཡོན་མཉམ་མཉམ་ཡིན་རྒྱུ་རེད་དུས། འདི་ལྟ་བུ་དགོས་པ་ཡོད་པ་གསུངས། དེ་གསང་སྔགས་རྡོ་རྗེ་ཐེག་པའི་ལམ་སྒྲ་ཇི་བཞིན་དུ་ཉམས་སུ་ལེན་མི་ནུས་ཀྱང་། གསང་སྔགས་ཀྱི་ལམ་ལ་མོས་པ་དང་ཡིད་ཆེས་ཡོད་པའི་གང་ཟག་ཡིན་ན། དེ་དཀྱིལ་འཁོར་ཚུལ་བཞིན་དུ་བྱས་ཏེ། དེ་ལས་དཀྱིལ་འཁོར་ཕྱི་འཇུག་ཙམ་ཞིག་བྱས་བཞག་ན། དེ་ཁོ་རང་གིས་ཀྱང་གསང་སྔགས་ཀྱི་བསྟན་པའི་སྒོར་ཞུགས་སོང་བསམ་ཡིད་ཆེས། དེ་ནས་རིམ་པ་བཞིན་དུ་སྐལ་ལྡན་དུ་འགྱུར་འགྲོ་གསུངས་ཡོད་པའི་རྒྱུ་མཚན་དེ་ལྟ་བུ་རེད་དུས། དེའི་ཕྱིར་ན། (སྒྲ་ཆད་)

དེ་ནས། གཉིས་པ་གསང་སྔགས་རྡོ་རྗེ་ཐེག་པའི་ལམ་གྱི་རིམ་པ་