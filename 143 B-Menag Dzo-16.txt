(393) གཞན་དོན་བསྒྲུབས་པའི་ཕན་ཡོན་རྣམ་དྲུག་ནི། །འཇིགས་ཀུན་བསྐྱབ་པའི་སྐྱེལ་མ་བྱེད་པ་དང༌། ། གདོན་བགེགས་རྣམས་ཀྱི་སྲུང་བ་བྱེད་པ་དང༌། །འདུ་བའི་ནད་སེལ་སྨན་པ་བྱེད་པ་དང༌། ། བར་ཆད་བདུད་སེལ་དཔའ་བོ་བྱེད་པ་དང༌། །ལས་དང་ཉོན་མོངས་རྩད་ནས་གཅོད་པ་དང༌། ། ཚོགས་གཉིས་རྫོགས་ནས་བྱང་ཆུབ་ཐོབ་པ་སྟེ། །དཔག་མེད་ཕན་ཡོན་ནམ་མཁའི་དབྱིངས་བཞིན་ནོ། ། གསུངས་དུས། གཞན་སེམས་ཅན་གྱི་དོན་བསྒྲུབས་པའི་ཕན་ཡོན་དྲུག་ཡོད། གང་རེད་ཟེར་ན། དགྲ་དང་རྐུན་མས་སྲོག་ལ་སོགས་པའི་འཇིགས་པ་ལས་བསྐྱབ་པའི་ཆེད་དུ། དེ་འཇིགས་པ་འདི་ལས་རྒྱབ་སྐྱོར་བྱེད་དེ་སྐྱེལ་མ་བྱེད་པ་དང༌། དེ་ནས་གདོན་བགེགས་ཀྱིས་གནོད་པ་བྱེད་དེ་འཕྲོག་མི་ཡོད་ན་གདོན་བགེགས་ཀྱི་བར་ཆད་ཐམས་ཅད་དེ་སྲུང་འཕྲོག་སྲུང་བར་བྱེད་པ་དང་ནི། དེ་ནས་འདུ་བའི་ནད་སེལ་བ་ཡིན་ན་ནད་ཀྱིས་མནར་བསྡད་པ་ཡིན་ན། ནད་འདི་ལ་ཕན་པའི་སྨན་སྤྲད་ནས་བཟུང་སྟེ་ཕན་ཡོན་ཆེ་བ་དང༌། བར་ཆད་ཀྱི་བདུད་སེལ་བར་བྱ་བའི་ཆེད་དུ་དཀའ་ཚེགས་ངལ་དུབ་མེད་པ་བདུད་དེ་དང་མཉམ་པོ་དཔའ་བོ་བྱེད་པ་དང༌། ལས་དང་ཉོན་མོངས་པ་ཐམས་ཅད་རྩད་ནས་གཅོད་པ་དང༌། བསོད་ནམས་ཡེ་ཤེས་ཀྱི་ཚོགས་གཉིས་བྱང་ཆུབ་འཐོབ་པར་བྱེད་པའི་ཐབས་དེ་ལ་བསོད་ནམས་དཔག་ཏུ་མེད་པའི་ཕན་ཡོན་ནམ་མཁའི་དབྱིངས་དང་འདྲ་བ་ཡིན། (394) རབ་ཏུ་བསྔགས་པའི་ཕན་ཡོན་རྣམ་དྲུག་ནི། །སྡིག་ཆེན་མ་ལུས་འཇོམས་པར་བྱེད་པ་དང༌། ། སངས་རྒྱས་ཅན་གྱིས་བསྔགས་པར་འགྱུར་བ་དང༌། །འཁོར་བ་སྤང་ཞིང་ཕན་བདེ་འགྲུབ་པ་དང༌། ། རྒྱལ་སྲས་ས་ཐོབ་མཆོད་སྡོང་འགྱུར་བ་དང༌། །ཚད་མེད་འགྲོ་བའི་དེད་དཔོན་འགྱུར་བ་དང༌། ། གནས་སྐབས་མཐར་ཐུག་དོན་གཉིས་ཕུན་སུམ་ཚོགས། ། གསུངས་དུས། ཕན་ཡོན་ཆེན་པོའི་ཡོན་གང་རེད་ཟེར་ན། སེམས་ཅན་གཞན་གྱི་རྒྱུད་ཀྱི་སྡིག་པ་མ་ལུས་པ་ཐམས་ཅད་འཇོམས་པར་བྱས་ན་དེའང་ཕན་ཡོན་ཚད་མེད་པ་ཡིན། སེམས་ཅན་གཞན་གྱི་དོན་གྱི་སྡིག་པ་བསལ་བར་བྱས་ན་སངས་རྒྱས་ཐམས་ཅད་ཀྱིས་ཀྱང་རིགས་ཀྱི་བུ་འདིས་སེམས་ཅན་གྱི་དོན་བྱེད་རེད་ཟེར། རང་ལ་བསྔགས་པའམ་བསྟོད་པ་བརྗོད་པར་འགྱུར་བ་དང༌། ཁམས་གསུམ་འཁོར་བའི་ལས་དང་བྱ་བ་ཐམས་ཅད་སྤང་ན་གནས་སྐབས་ཕན་པ་དང༌། མཐར་ཐུག་བདེ་བའི་གོ་འཕང་འགྲུབ་པ་དང༌། རྒྱལ་སྲས་བྱང་ཆུབ་སེམས་དཔའི་ས་ཐོབ་ནས་བཟུང་སྟེ་འཇིག་རྟེན་ལྷ་མི་བཅས་པ་ཐམས་ཅད་ཀྱིས་མཆོད་པའི་ཡུལ་དུ་འགྱུར་ཏེ་མཆོད་སྡོང་འགྱུར་བ་དང༌། མཐའ་ཡས་པའི་སེམས་ཅན་ཐམས་ཅད་འགྲོ་བའི་དོན་ག་ཚོད་བརྩོན་ཐུབ་བྱས་ན། དཔེར་ན་རྒྱ་མཚོའི་གླིང་ནས་ནོར་བུ་ལེན་པའི་དེད་དཔོན་ལྟ་བུ་འགྱུར་བ་དང༌། གནས་སྐབས་ལྷ་མིའི་གོ་འཕང༌། མཐར་ཐུག་ངེས་པ་ལེགས་པའི་རང་གཞན་གྱི་དོན་གཉིས་ཕུན་སུམ་ཚོགས་པ་འགྱུར་བ་ཡིན། (395) གནས་ལུགས་གཏན་ལ་དབབ་པའི་ཆོས་དྲུག་ནི། །གནས་ལུགས་འགྱུར་མེད་ནམ་མཁའ་ལྟ་བུ་དང༌། ། མི་གཡོ་འགག་མེད་རྒྱ་མཚོ་ལྟ་བུ་དང༌། །རྟོག་མེད་འདོད་འབྱུང་ནོར་བུ་ལྟ་བུ་དང༌། ། རྐྱེན་གྱིས་ཐ་དད་ག་བུར་ལྟ་བུ་དང༌། །གསལ་སྟོང་རྙོག་མེད་མེ་ལོང་ལྟ་བུ་དང༌། ། ཀུན་ཁྱབ་ཕྱོགས་མེད་ཏིལ་མར་ལྟ་བུ་དང༌། །རྣམ་པ་དྲུག་ཏུ་གཏན་ལ་དབབ་པ་གཅེས། ། གསུངས་དུས། གནས་ལུགས་ཀྱི་ངོ་བོ་དེ་ཚུལ་བཞིན་དུ་བལྟ་ན་དེ་ལ་བྱིང་རྒོད་ཀྱི་སྐྱོན་མེད་པ་ནམ་མཁའ་ལྟ་བུ་རང་བཞིན་དུ་འགྱུར་བ་དང༌། ཆོས་ཉིད་དེའི་ངང་དུ་མཉམ་པར་བཞག་བསྡད་ན་དགོངས་པ་ཆོས་ཉིད་ལས་མི་གཡོ། ཚོགས་དྲུག་གི་སྣང་བ་འགག་པ་མེད་པ་རྒྱ་མཚོ་ལ་གཟའ་སྐར་ཤར་བ་ལྟ་བུ་དང༌། རྣམ་རྟོག་མེད་པའི་དབང་དུ་བཞག་ན་མཐར་ཐུག་གི་འདོད་རྒུ་འབྱུང་བ་ནོར་བུ་ལས་དགོས་འདོད་འབྱུང་བ་ལྟ་བུ་དང༌། དཔེར་ན་ག་བུར་ཞེས་བྱ་བ་འདི་ཚད་པའི་ནད་ལ་སྨན་དུ་འགྱུར་རྒྱུ་རེད་དེ། གྲང་བའི་ནད་ལ་དུག་ཏུ་འགྱུར་འགྲོ་རྒྱུ་རེད་དུས། དེ་ལྟ་བུ་ཡུལ་གྱི་རྐྱེན་གྱིས་ཐ་དད་དུ་འགྱུར་བ་དང༌། གསལ་སྟོང་རྙོག་པ་མེད་པའི་ཆོས་ཉིད་ཀྱི་ངོ་བོ་མེ་ལོང་ལྟ་བུ་ལ་དུས་རྒྱུན་དུ་སྒོམ་པར་བྱེད་པ་དང༌། དེ་ནས་སྒོམ་པ་དེའང་ཀུན་ལ་ཁྱབ་ཅིང་ཕྱོགས་མེད་ཏིལ་གྱི་མར་ལྟ་བུ་ཡིན་ན། ཏིལ་ཆེ་ཆུང་ག་ཚོད་ཡོད་ན་མར་མེད་མཁན་ཞིག་གཏན་ནས་ཡོད་མ་རེད། དེ་རྣམ་པ་དྲུག་ཏུ་གཏན་ལ་དབབ། དང་པོ་ནམ་མཁའ་ལྟ་བུའི་ཆོས་དྲུག་ནི། །ཕྱོགས་ལྷུང་མེད་པས་ནམ་མཁའ་ལྟ་བུ་དང༌། ། རྒྱ་ཆད་མེད་པས་ནམ་མཁའ་ལྟ་བུ་དང༌། །ཡངས་དོག་མེད་པས་ནམ་མཁའ་ལྟ་བུ་དང༌། ། མཐོ་དམན་མེད་པས་ནམ་མཁའ་ལྟ་བུ་དང༌། ཁ་དོག་དབྱིབས་མེད་ནམ་མཁའ་ལྟ་བུ་དང༌། ། འཁོར་འདས་ཀུན་འབྱུང་ནམ་མཁའ་ལྟ་བུའོ། ། གསུངས་དུས། ད་ཆོས་ཉིད་ནམ་མཁའ་ལྟ་བུའི་དོན་འདི་བསྟན་ན། འདི་ནི་ཆོས་ཉིད་གཏོགས་ཀྱི་རེད། འདི་ནི་མ་གཏོགས་རེད་ཅེས་ཕྱོགས་རིས་མེད་པ་ནམ་མཁའ་ལྟ་བུ་ཡིན། དེ་ནས་དེ་ལ་རྒྱ་ཆེ་ཆུང་མཐོ་དམན་འདི་ཚད་རེད་ཟེར། ཚོད་གཟུང་རྒྱུ་མེད་པ་ནམ་མཁའ་ལྟ་བུ་དང༌། དེ་ནས་དེ་ནང་དུ་དཔེར་ན་ནམ་མཁའ་ལ་སྣོད་བཅུད་རེས་ནི་ཚུར་ཆགས་ན་ནམ་མཁའ་དོག་གུ་འགྲོ་ཡི་མ་རེད། ཕར་འཇིག་སོང་ན་རྒྱ་ཆེ་རུ་འགྲོ་རྒྱུ་ཡོད་མ་རེད་དུས། དཔེ་དེ་ལྟ་བུ་ལུས་སེམས་སྐྱེས་འདྲ་མི་འདྲ་ག་ཚོད་སླེབས་ན་དགོངས་པ་ལ་ཡངས་དོག་མེད་པ་དང༌། ནམ་མཁའ་ལ་མཐོ་བ་འདི་རེད། དམའ་བ་འདི་རེད་ཟེར་ཡོད་མ་རེད། དེ་ཕྱིར་ན་མཐོ་དམན་མེད་པ་ནམ་མཁའ་ལྟ་བུ་དང༌། ཆོས་ཉིད་ཀྱི་དོན་རྟོགས་སོང་ན་ཁ་དོག་དབྱིབས་མེད་ནམ་མཁའ་ལྟ་བུ་དང༌། ནམ་མཁའ་ལ་སྣོད་བཅུད་ཐམས་ཅད་བརྟེན་ཡོད་པ་བཞིན། སེམས་ཉིད་རྟོགས་མ་རྟོགས་ལས་འཁོར་འདས་ཐམས་ཅད་བྱུང་བས་ན་ནམ་མཁའ་ལྟ་བུའོ། ། གཉིས་པ་རྒྱ་མཚོ་ལྟ་བུའི་ཆོས་དྲུག་ནི། །གནས་ལུགས་ཡངས་ཤིང་རྒྱ་ཆེ་རྒྱ་མཚོ་འདྲ། ། དངོས་མེད་ཟང་ཐལ་གཏིང་ཟབ་རྒྱ་མཚོ་འདྲ། །བློ་ཡིས་དཔག་དཀའ་ཚད་མེད་རྒྱ་མཚོ་འདྲ། ། མཐའ་གཉིས་མི་གཡོ་དྭངས་པ་རྒྱ་མཚོ་འདྲ། །ཀློང་ཡངས་མ་འགགས་རང་གསལ་རྒྱ་མཚོ་འདྲ། ། རྟོག་པའི་རྦ་རླབས་རང་གྲོལ་རྒྱ་མཚོ་འདྲ། ། གསུངས་དུས། ད་འདི་ཡང་རྒྱ་མཚོ་ལྟ་བུའི་ཆོས་དྲུག་རེད། གང་རེད་ཟེར་ན། གནས་ལུགས་འདི་རྟོགས་སོང་ན་རྒྱ་ཆེན་པོ། ཡངས་པོ་རེད། རྒྱ་མཚོས་གླིང་བཞི་ཐམས་ཅད་ཁྱབ་ཡོད་རེད་དེ་དང་འདྲ་བ་དང༌། དེ་ནས་སེམས་ཀྱི་གནས་ལུགས་འདི་ནི་དངོས་པོ་འདི་རེད་ཟེར་དམིགས་བསལ་གཟུང་རྒྱུ་མ་རེད། ཆུ་དྭངས་པ་རླན་ཞིང་གཤེར་བ་ཙམ་ལས་མེད་པས་ཏིང་གསལ་རྒྱ་མཚོ་དང་འདྲ་བ་དང༌། རྒྱ་མཚོ་ལྟ་བུའི་དོན་འདི་སོ་སོ་སྐྱེ་བོའི་བློས་དཔག་དགོས་ན་དཔག་དཀའ་བས་ཚད་མེད་པ་རྒྱ་མཚོ་བསྟན་པ་དང༌། འཁོར་འདས་ཀྱི་མཐའ་གཉིས་ལ་མི་གཡོ་བ་དྭངས་པ་རྒྱ་མཚོ་འདྲ་བ། དགོངས་པ་ཀློང་ཆེན་པོ་འདི་རྒྱ་ཆེན་པོ་ཡུལ་སྣང་མ་འགགས་པའི་རང་གསལ་རྒྱ་མཚོ་འདྲ་བ་དང༌། རྟོག་པའི་རྦ་རླབས་ཐམས་ཅད་རང་གྲོལ་བ་རྒྱ་མཚོ་དང་འདྲ་བ་ཡིན། གསུམ་པ་ནོར་བུ་འདྲ་བའི་ཆོས་དྲུག་ནི། །རྟོག་མེད་དགོས་འདོད་འབྱུང་བས་ནོར་བུ་འདྲ། ། བྱུང་ཡང་ཕྱོགས་ལྷུང་མེད་པས་ནོར་བུ་འདྲ། །གནས་ལུགས་རང་བཞིན་དག་པས་ནོར་བུ་འདྲ། ། རྩལ་ལས་རྒྱན་དུ་ཤར་བས་ནོར་བུ་འདྲ། །དངས་གསལ་སྤྲོས་པ་མེད་པས་ནོར་བུ་འདྲ། ། ཐམས་ཅད་དབྱིངས་གཅིག་རང་བཞིན་ནོར་བུ་འདྲ། ། གསུངས་ནས་བཟུང༌། ད་ཡང་ནོར་བུ་འདྲ་བའི་ཆོས་དྲུག་པོ་འདི་ག་རེ་ཟེར་ན་ནི། དེ་ཡང་ནོར་བུ་འདི་ལ༌། དེ་ལ་གོས་སྟེར་དགོས་འདུག །དེ་ལ་ཟས་སྟེར་དགོས་འདུག་བསམ་རྣམ་རྟོག་ཡོད་མ་རེད་དེ། མེད་ནའང་ནོར་བུ་ཁོ་རང་གིས་ཟས་གོས་ནོར་ལོངས་སྤྱོད་སློང་བ་པོ་དེའི་ཡིད་ལ་ག་རེ་འདོད་པ་འདི་རང་ཤུགས་ཀྱིས་འབྱུང་རེད། དཔེ་དེ་བཞིན་དུ་ཆོས་ཉིད་ཀྱི་དགོངས་པ་འདི་མངོན་སུམ་དུ་རྟོགས་སོང་ན་དེ་ལ་བརྟེན་ནས་ཚེ་རིང་བ། ནོར་མང་བ། སྙན་གྲགས་ཆེ་བ་ཆེད་དུ་སྒྲུབ་མ་བསྡད་ནའང་རང་ཤུགས་ཀྱིས་འབྱུང་འོང༌། ནོར་བུ་དགོས་འདོད་འབྱུང་བ་དེ་ལ་ནོར་བུས་ཡ་འབྱོར་པ་ལྡན་པ་གོ་ས་མཐོ་བ་ལ་དགོས་འདོད་འབྱུང༌། དམའ་བ་ལ་མི་འབྱུང་བ་ཕྱོགས་ལྷུང་ཡོད་རྒྱུ་མ་རེད། དཔེ་དེ་བཞིན་ཉམས་དང་རྟོགས་པ་འདི་རྒྱུད་ལ་སྐྱེ་སོང་ན་དེ་ཕྱོགས་དང་རིས་སུ་ཕྱེད་པ་མེད་པ་ཡིན། ནོར་བུ་ཁོ་རང་གི་གནས་ལུགས་འདི་ནོར་བུ་ཆུ་ཤེལ་ཤིན་ཏུ་དངས་པ་ཤེལ་ལྟ་བུ་ཞིག་ཡོད་རྒྱུ་རེད་དུས། དཔེ་དེ་ལྟར་དུ་གནས་ལུགས་ཀྱི་དོན་འདི་རྟོགས་སོང་ན། སྒྲིབ་གཉིས་རང་བཞིན་གྱིས་དག་པས་ནོར་བུ་དང་འདྲ་བ་ཡིན། དེ་ནས་ནོར་བུ་དེ་ལས་དགོས་འདོད་མ་ལུས་པ་འབྱུང་དུས། ཡུལ་ཁམས་གང་ན་ནོར་བུ་འདི་ཡོད་ན་དེ་ཡུལ་ཁམས་ཀྱི་རྒྱན་རེད། དཔེ་དེ་བཞིན་རིག་པའི་རྩལ་ལས་དགོས་འདོད་ཐམས་ཅད་འབྱུང་བས་རྒྱན་དང་འདྲ་བ་ཡིན། ནོར་བུ་འདིའི་དྭངས་གསལ་སྤྲོས་པ་མེད་པ་བཞིན་དུ་རང་གི་སེམས་ཀྱི་ངོ་བོ་དྭངས་གསལ་སྤྲོས་པ་མེད་པ་ཡིན། དགོས་འདོད་འབྱུང་ན། འཇའ་ཚོན་ཅི་འདྲ་ཤར་ན་ཐམས་ཅད་གཅིག་མ་གཏོགས་ནོར་བུ་ལས་གཞན་དུ་གྱུར་པ་མེད་པས་ན་རང་བཞིན་ནོར་བུ་འདྲ་བ་ཡིན་ནོ། ། བཞི་པ་ག་བུར་འདྲ་བའི་ཆོས་དྲུག་ནི། །མ་རྟོགས་འཁོར་བ་འབྱུང་བས་ག་བུར་འདྲ། ། རིགས་དྲུག་སྡུག་བསྔལ་མྱོང་བས་ག་བུར་འདྲ། །རྟོགས་ནས་སངས་རྒྱས་འབྱུང་བས་ག་བུར་འདྲ། ། སྐུ་གསུམ་ཞི་བདེ་འགྲུབ་པས་ག་བུར་འདྲ། །གཞི་ལ་གཉིས་ཀ་མེད་པས་ག་བུར་འདྲ། ། རྐྱེན་གྱིས་ཐ་དད་སྣང་བས་ག་བུར་འདྲ། ། བཞི་པ་གཞིའི་གནས་ལུགས་ག་བུར་འདྲ་བའི་ཆོས་དྲུག་ཡོད། དེ་ནས་མ་རྟོགས་ན་ཁམས་གསུམ་འཁོར་བ་འབྱུང༌། རྟོགས་ན་མྱ་ངན་ལས་འདས་པ་འབྱུང་སྟེ། དཔེར་ན་ག་བུར་འདི་ཚ་བའི་ནད་ལ་ལྷའི་བདུད་རྩི་ལྟ་བུ་ཡོད་དེ། གྲང་བའི་ནད་ཅིག་གིས་འདི་ཟོས་བཞག་ན་དུག་གི་བདུད་རྩི་འདྲ་རེད་འགྲོ། གང་ཡང་རྐྱེན་གྱིས་འགྱུར་འགྲོ་ཆོག་གསུངས་རེད། དེ་ནས། རིགས་དྲུག་སྡུག་བསྔལ་མྱོང་བས་ག་བུར་འདྲ། །ཟེར་ག་བུར་འདི་ནད་ཐམས་ཅད་ལ་ཕན་པའི་སྨན་མ་རེད། ཚ་བ་གྲང་བ་སོ་སོ་འགྲོ་བ་ལྟར་དུ་གཞིའི་ཆོས་ཉིད་ཉོན་མོངས་པ་དྲུག་གིས་བག་ཆགས་བཞག་བཞག་དུས་དེ་ནས་སེམས་ཅན་སྡུག་བསྔལ་མྱོང་བས་ག་བུར་འདྲ། རྟོགས་ནས་སངས་རྒྱས་འབྱུང་བས་ག་བུར་འདྲ། །ཟེར་དུས། ག་བུར་ཁོ་རང་ཚ་བའི་ནད་ཀྱི་གཉེན་པོ་རེད་དུས། དེ་ལ་ནི་ཡང་ག་བུར་གྱི་དྲི་བྲོ་བ་ཙམ་ཞིག་གིས་ཚ་བའི་ནད་འདི་འཇོམས་འགྲོ་དུས་ག་བུར་འདྲ། ག་བུར་དེས་ཚ་བའི་ཟུག་རྔུ་ཐམས་ཅད་འཇོམས་པར་བྱེད་པས་ན་སྐུ་གསུམ་གྱི་ཞི་བདེ་འགྲུབ་པས་ག་བུར་དང་འདྲ། དེ་ནས་ག་བུར་འདི་རླུང་གིས་ཁུར་སོང་ན་གཏན་ནས་གནོད་བྱེད་ཀྱང་ཡོད་རྒྱུ་མ་རེད། དེ་ཕྱིར་ན་གཞིའི་ཆོས་ཉིད་འདི་འཁྲུལ་གྲོལ་གཉིས་ཀ་འཁོར་འདས་གཉིས་ཀ་མེད་པས་ག་བུར་དང་འདྲ། རྐྱེན་གྱིས་ཐ་དད་པ་སྣང་ཚུལ་ནི། ཁམས་གསུམ་འཁོར་བའི་འཁྲུལ་པས་བསླད་སོང་ན་འཁོར་བ། མ་འཁྲུལ་པས་བསླད་སོང་ན་མྱ་ངན་ལས་འདས་པ་འབྱུང་བ་ལྟར་ག་བུར་འདིའང་ཚ་བ་དང་གྲང་མོའི་རྐྱེན་སོ་སོ་འདྲ་བ་ཡིན། ལྔ་པ་མེ་ལོང་ལྟ་བུའི་ཆོས་དྲུག་ནི། །གནས་ལུགས་གཞི་ནས་གསལ་བས་མེ་ལོང་འདྲ། ། སྒྲིབ་གཡོགས་གཡའ་དང་བྲལ་བས་མེ་ལོང་འདྲ། །རོལ་པ་འགག་མེད་འཆར་བས་མེ་ལོང་འདྲ། ། མཚན་ཉིད་གཉིས་སུ་མེད་པས་མེ་ལོང་འདྲ། །རྟོག་མེད་ངང་དངས་གནས་པས་མེ་ལོང་འདྲ། ། རང་གསལ་ཡེ་ནས་དག་པས་མེ་ལོང་འདྲ། ། གསུངས་དུས། གཞི་གནས་ལུགས་ཡང་མེ་ལོང་འདྲ་བའི་ཆོས་དྲུག་རེད། གང་རེད་ཟེར་ན། གཞི་ཁོ་རང་གི་གནས་ལུགས་འདི་དང་པོའི་དུས་ནས་དངས་སིང་ངེ་སོང་རེད་མ་གཏོགས་གཡའ་འདྲ་བ་མེད་པ་ཞིག་ཡོད་རྒྱུ་རེད། དེ་ཕྱིར་ན་མེ་ལོང་དང་འདྲ་བ་ཡིན། མེ་ལོང་འདི་ས་རློན་པ་ལ་ངད་ཕོག་པ་ལྟ་བུ་གཡའ་སོང་ནའང་གཡའ་འདི་ཕ་ཕྱིས་བཞག་ན་མེ་ལོང་འདིའང་ཁ་དོག་མི་དངས་པ་རེད་རྒྱུ་མ་རེད་དུས་གཞི་དེ་དང་འདྲ། མེ་ལོང་འདི་ནང་ལ་གཟུགས་བརྙན་བཟང་ངན་ཐམས་ཅད་ཤར་འགྲོ་རེད་མ་གཏོགས། བཟང་པོ་ཤར་ན་དགའ་བ། ངན་པ་ཤར་ན་མི་དགའ་བ་ཡོད་རྒྱུ་མ་རེད་དུས་འཁོར་འདས་ཀྱི་རོལ་པ་འགག་མེད་ཤར་བས་མེ་ལོང་འདྲ། མེ་ལོང་གི་ནང་ལ་བཟང་ངན་གཉིས་ཤར་ན་མེ་ལོང་བཟང་ངན་གཉིས་སུ་ཡོད་རྒྱུ་མ་རེད་དུས་མེ་ལོང་འདྲ། དེ་ནས་སེམས་རྣམ་པར་རྟོག་པའི་འཁྲུལ་པ་མེད་པ་ངང་དངས་ཀྱིས་གནས་པས་མེ་ལོང་དང་འདྲ། དེ་ནས་སེམས་ཀྱི་རང་བཞིན་འོད་གསལ་བ་ཡེ་ནས་དག་པས་མེ་ལོང་དང་འདྲ། དྲུག་པ་ཏིལ་མར་འདྲ་བའི་ཆོས་དྲུག་ནི། །སེམས་ཅན་སངས་རྒྱས་ཁྱབ་པས་ཏིལ་མར་འདྲ། ། རྒྱུ་འབྲས་སྐྱེ་ཤི་སྣང་བས་ཏིལ་མར་འདྲ། །སེམས་ཉིད་ཡུལ་ལ་སྣང་བས་ཏིལ་མར་འདྲ། ། ཡུལ་རྟོག་སེམས་ཉིད་གྲོལ་བས་ཏིལ་མར་འདྲ། །བསྒོམས་ན་ཆོས་སྐུར་འཆར་བས་ཏིལ་མར་འདྲ། ། འབྲས་བུ་རྒྱུར་མི་ལྡོག་པས་ཏིལ་མར་འདྲ། །དེ་ལྟར་རྟོགས་ན་གནས་ལུགས་དོན་ལ་མཁས། ། གསུངས་ནས་བཟུང་སྟེ། དཔེར་ན་ཏིལ་གྱི་འབྲུ་ཆེ་ཆུང་གང་ཡོད་ན་མར་གྱིས་མ་ཁྱབ་པ་གཅིག་ཀྱང་ཡོད་རྒྱུ་མ་རེད། གཞིའི་གནས་ལུགས་འདི་མ་རྟོགས་པའི་སེམས་ཅན་དང༌། རྟོགས་པའི་སངས་རྒྱས་གཉིས་ཀ་ལ་ཁྱབ་ཡོད་པས་ན་ཏིལ་དང་མར་འདྲ་བ་ཡིན། དེ་ནས་ཏིལ་མར་འདི་ཞིང་ས་ལ་སོགས་པ་ལ་བཏབ་བཞག་ན། ཁོ་རང་འབྲུ་གཅིག་གིས་འབྲུ་མང་པོ་འཕེལ་འོང་རེད། དཔེ་དེ་བཞིན་དུ་རྒྱུ་འབྲས་སྐྱེ་འཆི་མ་འགགས་པར་སྣང་བས་ན་ཏིལ་མར་དང་འདྲ་བ་ཡིན། ཏིལ་མར་དེ་ཉིད་ཀྱི་མར་མེ་བཟོས་བཞག་ན་སྣང་བ་ཐམས་ཅད་གསལ་ཏེ་དངོས་པོ་མཐོང་རེད། དཔེ་དེ་བཞིན་སེམས་ཉིད་ཡུལ་གྱི་སྟེང་དུ་འཁྲུལ་འོང་བའི་ཚེ་ན་བཟང་ངན་ཐམས་ཅད་ཤེས་པས་ཏིལ་མར་འདྲ་བ་ཡིན། ཡུལ་གྱི་རྟོག་པ་དེ་ཐམས་ཅད་སེམས་ཉིད་གཉུག་མ་གཅིག་གི་ངང་དུ་གྲོལ་སོང་ན་འཁྲུལ་གྲོལ་གཉིས་སུ་མེད་པས་ཏིལ་མར་དང་འདྲ་བ་ཡིན། ཏིལ་མར་འདི་མ་བཙིར་བཞག་ན་དེ་ལས་མར་འབབ་འོང་དང་འདྲ། སེམས་ཉིད་གཉུག་མའི་དོན་འདི་བསྒོམས་ན་ཆོས་སྐུར་འཆར་བས་ཏིལ་མར་འདྲ། འབྲས་བུ་སངས་རྒྱས་ཀྱི་གོ་འཕང་འདི་སླར་ཡང་ཡང་འཁོར་བ་ལ་ལྡོག་སྲིད་ཀྱི་མ་རེད། ཏིལ་མར་ལས་མར་བབས་ཚར་ཡོད་ན་འདི་སླར་ཡང་ས་བོན་སྐྱེ་རྒྱུ་མ་རེད་དུས་ཏིལ་མར་དང་འདྲ་བས། དེ་ལྟར་རྟོགས་ན་གནས་ལུགས་དོན་ལ་མཁས། (396) གཉིས་སྣང་ཞེན་པ་གཅོད་པའི་ཆོས་དྲུག་ནི། །རྨི་ལམ་དཔེས་མཚོན་སྣང་བ་སེམས་སུ་སྤྲད། ། རྨི་ལམ་སད་པས་སྟོང་ལྟར་སྣང་བ་ཡང༌། །རང་བཞིན་གྱིས་སྟོང་མ་རིག་སངས་ཚེ་དག །ཕྱི་རོལ་ཡུལ་གྱི་བདེན་འཛིན་འཇིག་པ་ཡིན། །སྒྱུ་མའི་དཔེས་མཚོན་སྣང་སེམས་ནུས་མཐུར་སྤྲད། ། གང་སྣང་གིས་སྟོང་བག་ཆགས་འཁྲུལ་པར་ཤེས། །གཟུགས་བརྙན་དཔེས་མཚོན་སེམས་ཉིད་རང་བཞིན་སྤྲད། ། སྣང་བས་སྟོང་སྟེ་གཟུང་འཛིན་བྲལ་བར་ཤེས། །ན་བུན་དཔེས་མཚོན་སེམས་ཀྱི་རོལ་པར་སྤྲད། ། ཡུལ་སྣང་རང་ཡལ་སྟོང་པར་རྟོགས་པ་ཡིན། །འཇའ་ཚོན་དཔེས་མཚོན་སེམས་ཀྱི་རྒྱན་དུ་སྤྲད། ། མཁའ་ལ་ཐིམ་ལྟར་རང་སྣང་ཡེ་ཤེས་གྲོལ། །མན་ཤེལ་དཔེས་མཚོན་སེམས་ཀྱི་རང་གདངས་སྤྲད། ། རང་ངོ་རང་གདངས་གཉིས་མེད་ཡེ་ཤེས་གྲོལ། ། གསུངས་ནས་བཟུང༌། ད་འདི་ཡང་གཉིས་སྣང་གི་ཞེན་པ་གཅོད་པའི་ཆོས་དྲུག་ཡོད་དེ། ད་ལྟ་འཁོར་འདས་ཀྱི་སྣང་བ་འདི་ཐམས་ཅད་རྨི་ལམ་ལྟ་བུ་མ་གཏོགས་བདེན་པར་གྲུབ་པ་མེད་པའི་ཕྱིར་ན། རྨི་ལམ་འདི་ཐམས་ཅད་སེམས་ཀྱིས་བཟོས་བཞག་པ་ངོ་སྤྲད། རྨི་ལམ་བཟང་ངན་གང་ཡིན་ན་གཉིད་སད་དུས་སྟོང་པ་ལྟར་དུ་འཁོར་འདས་ཀྱི་སྣང་བ་འདིའང་འཁྲུལ་པ་དག་སོང་ན་སྟོང་པ་མ་གཏོགས་འགྲོ་རྒྱུ་མེད། རང་བཞིན་གྱིས་སྟོང་པ་ཉིད་ཀྱི་དོན་འདི་རྟོགས་སོང་ན་མ་རིག་པའི་སྒྲིབ་པ་རང་ཤུགས་ཀྱིས་དག་འགྲོ་རེད་མ་གཏོགས་ཆེད་དུ་སྤོང་མི་དགོས། ཕྱི་རོལ་ཡུལ་གཟུགས་སྒྲ་དྲི་རོ་རེག་བྱ་ཡིད་དུ་འོང་བ་ལ་ཆགས། ཡིད་དུ་མི་འོང་བ་ལ་སྡང༌། དེ་ཞེན་རྒྱུའི་འཛིན་པ་འདི་རང་བཞིན་སྟོང་པར་ཞིག་སོང་ན་རང་ཤུགས་ཀྱིས་དག་འགྲོ་བ་ཡིན། དངོས་སྣང་འདི་ཐམས་ཅད་སྒྱུ་མའི་དཔེས་མཚོན་པས་ན། སྒྱུ་མ་མཁན་གྱིས་རྡེའུ་ལ་རྟ་དང་གླང་པོ་མང་པོ་སྤྲུལ། དམག་སྤྲུལ་དགྲ་འདུལ་དེ་འདྲ་བྱེད་རྒྱུ་ཡོད་རེད། དཔེ་དེ་བཞིན་སེམས་ཀྱི་ནུས་མཐུ་ལ་དེ་ལྟར་དུ་མང་པོ་ཞིག་དག་མ་དག་གི་སྣང་བ་བྱེད་ཀྱི་ཡིན། གང་སྣང་ཐམས་ཅད་སྟོང་པ་ཉིད་ཀྱི་རང་བཞིན་དུ་ཤེས་ན། འཁོར་འདས་ཀྱི་སྣང་བ་ཐམས་ཅད་བག་ཆགས་ཀྱིས་འཁྲུལ་པ་ཡིན་པ་ངོ་ཤེས་པ་ཡིན། སྣང་བའི་གཟུགས་བརྙན་དེའི་དཔེས་མཚོན་ཏེ་སེམས་ཉིད་རང་བཞིན་ངོ་སྤྲད། སྣང་བ་འདི་དག་ཐམས་ཅད་དངོས་སུ་བདེན་པ་གྲུབ་པ་མེད་པ་སྟོང་པ་སྣང་སྟོང་ཟུང་འཇུག་གི་ངོ་བོ་སྤྲད་ན་གཟུང་འཛིན་དང་བྲལ་བའི་ཡེ་ཤེས་འདི་ཤེས་པ་ཡིན། དེ་ཕྱིར་ན་ཕྱི་རོལ་དུ་དཔེར་ན། རི་ལས་ས་གཞི་རླན་པ་དང་དྲོད་གཉིས་འཛོམས་འོང་དུས་ན་བུན་ནམ་མཁའ་ལ་དཔེ་མང་བ་བཞིན་དུ། ཕྱི་རོལ་གྱི་སྣང་བ་འདི་ཐམས་ཅད་ཕྱི་རོལ་གྱི་ཡུལ་འདི་དང༌། ནང་གི་སེམས་གཉིས་ཕྲད་དེ་སེམས་ཀྱི་རོལ་པ་ལས་དེ་ལྟར་ཤར་འོང་བ་ཡིན། སེམས་ཀྱི་རོལ་པ་ཤར་ནའང་སྐྱེ་འགག་གནས་གསུམ་དང་བྲལ་བའི་ཡུལ་སྣང་སྟོང་པ་ཉིད་དུ་གྲུབ་ན་སྟོང་ཉིད་ཀྱི་དོན་འདི་རྟོགས་པ་ཡིན། ནམ་མཁའ་ལ་འཇའ་ཚོན་ཤར་ནའང༌། འཇའ་ཚོན་གྱིས་བེད་སྤྱོད་གཏོང་གི་མ་རེད། སྣང་ནི་སྣང་གི་རེད། དཔེ་དེ་བཞིན་དུ་ཕྱི་རོལ་གྱི་སྣང་བ་འདི་ཐམས་ཅད་ཞེན་མེད་དུ་ཤེས་སོང་ན་སེམས་ཀྱི་རྒྱན་དུ་རེད། ནམ་མཁའ་འཇའ་ཚོན་གྱིས་བརྒྱན་པ་ལྟ་བུ་ཡིན། འཇའ་ཚོན་འདི་ཡལ་སོང་ན་ནམ་མཁའ་ལ་ཐིམ་འགྲོ་བ་ལྟར། ཕྱི་རོལ་གཟུང་འཛིན་གྱི་སྣང་བ་འདི་ཡལ་སོང་ནས་བཟུང་སྟེ་ཡེ་ཤེས་ཀྱི་ངང་དུ་གྲོལ་བ་ཡིན། དཔེར་ན་མན་ཤེལ་འཇའ་འོད་འཕྲོ་བའི་ཤེལ་འདི། ཉི་མ་དང་ཟེར་འཕྲད་འོང་ན་གཞི་ནས་འཇའ་འོད་མང་པོ་འཕྲོ་རེད། འཇའ་འོད་འཕྲོ་ནའང་ཤེལ་ཁོ་རང་གི་ཆོ་འཕྲུལ་རེད་དུས། ཤེལ་ཚུར་བསྡུས་བཞག་ན་འཇའ་འོད་ཤུགས་ཀྱིས་བསྡུ་འགྲོ་རྒྱུ་རེད། དེ་ལྟ་བུའི་དཔེས་མཚོན་ཏེ་སེམས་ཀྱི་རང་གདངས་ངོ་སྤྲད་པ་ཡིན། སེམས་ཀྱི་རང་ངོ་སྟོང་པ་ཉིད་དང༌། རང་གདངས་བཟང་ངན་གཉིས་སུ་ཤར་བ་འདི་གཉིས་སུ་མེད་པ་ཡེ་ནས་གྲོལ་བསྡད་ཡོད་མ་གཏོགས་མ་གྲོལ་བའི་ཆོས་མེད། (397) ངོ་སྤྲོད་དྲུག་གི་བསྡུ་བའི་ཆོས་དྲུག་ནི། །དོན་གྱི་ཀུན་གཞི་གཉིས་མེད་རིས་བྲལ་དང༌། ། དེ་ལ་འཁྲུལ་སྣང་འཁོར་བའི་རང་བཞིན་དང༌། །འཁྲུལ་སྣང་འཁྲུལ་འཛིན་རང་སེམས་ཆོ་འཕྲུལ་དང༌། ། དེ་ལས་བཟློག་པ་གཞི་མེད་རྩལ་སྦྱོང་དང༌། །སྣང་སེམས་རང་ལོག་ཡེ་ཤེས་གྲོལ་བ་དང༌། ། ཡེ་ཤེས་རང་དངས་གདོད་མར་བཙན་ས་ཟིན། །འདི་དྲུག་ཆོས་ཀྱི་སྤྱི་ཆིངས་གལ་པོ་ཆེ། ། རྟོགས་པ་ཙམ་གྱིས་རང་བཞིན་འཚེངས་པ་ཡིན། ། གསུངས་ནས་བཟུང༌། ད་ཡང་སེམས་ཀྱི་གནས་ལུགས་ངོ་སྤྲད་པར་བྱ་བའི་ཆོས་དྲུག་ཡོད། གང་རེད་ཟེར་ན། ཡེ་དོན་གྱི་ཀུན་གཞི་ཟེར་མཁན་འདི། འཁོར་འདས་གང་དུའང་མ་ཕྱེ་བའི་ཐོག་མའི་སྤྱི་གཞི་ཞིག་རེད། དེ་ནི་འཁོར་འདས་གཉིས་སུ་མེད་པ་དང་རྒྱ་ཆད་ཕྱོགས་ལྷུང་དང་བྲལ་བའི་ཕྱོགས་རིས་བྲལ་བ་ཞིག་ཡིན། དེ་རྩལ་དེ་ལས་རིག་པའི་རྩལ་འདི་ཤར་འོང་དུས་རྩལ་དེ་ལ་ཡུལ་དུ་བཟུང༌། ཡུལ་ཅན་ཤེས་པས་ཡུལ་ཡུལ་ཅན་གཉིས་འཛིན་འོང་དུས་དེ་ནས་འཁོར་བའི་འཁྲུལ་སྣང་གི་རང་བཞིན་འདི་ཤར་བ་རེད། འཁྲུལ་སྣང་འདི་ཕ་རྩད་གཅོད་བཞག་ན། འཁྲུལ་སྣང་གིས་ཆགས་སྡང་མི་འཛིན་པ་འདི། རང་གི་སེམས་ཀྱི་ཆོ་འཕྲུལ་ཡིན་མ་གཏོགས། ཕྱི་རོལ་ཡུལ་གྱི་སྟེང་བདེན་པར་གྲུབ་པ་མེད། འཁྲུལ་སྣང་དེ་ལས་བཟློག་བཞག་ནས་བཟུང་སྟེ། འཁྲུལ་སྣང་འདི་སྐྱེ་འགག་གནས་གསུམ་བྲལ་བ་རྨི་ལམ་སྒྱུ་མ་ལྟ་བུ་ཤེས་སོང་ན་སེམས་ཉིད་གཞི་མེད་རྩ་བྲལ་གྱི་སྟེང་དུ་འཐིམ་འགྲོ་བ་ཡིན། དེ་ཡིན་ན་ཕྱི་སྣང་བ་ཡུལ་དང༌། ནང་འཛིན་པའི་སེམས་གཉིས་ཀ་ལ་གཟུང་འཛིན་གྱི་རྟོག་པ་རང་ཤར་དུ་ལུས་ཡེ་ཤེས་སུ་གྲོལ་བ་ཡིན། ཡེ་ཤེས་ཀྱི་ངོ་བོ་འདི་གདོད་མའི་ཆོས་སྐུའི་ངང་གྲོལ་སོང་བ་ཡིན་པས་ན། འདི་དྲུག་ནི་ཆོས་ཀྱི་སྤྱི་ཆིངས་རྫོགས་པ་ཆེན་པོ་གཞིའི་གནས་ལུགས་བསམ་པ་གལ་པོ་ཆེ་ཡིན། དེ་སེམས་ཀྱིས་རྟོགས་པ་ཙམ་རང་བཞིན་འཚེངས་ཏེ། རྟོགས་པ་ཙམ་གྱིས་འཁོར་བའི་འཁྲུལ་སྣང་ཡལ་འགྲོ་བ་ཡིན། (398) ཟབ་དོན་མཐར་ཐུག་སྐུ་གསུམ་ངོ་སྤྲོད་ནི། །རྣམ་པ་དྲུག་ལས་དང་པོ་ལྷུན་གྲུབ་ནི། ། ཤེལ་གོང་མེ་ལོང་ཉི་ཟེར་རྣམ་པ་དང༌། །ངང་དངས་རང་བཞིན་བདག་ཉིད་གསུམ་ཉིད་དོ། ། ཆོས་སྐུ་རང་བཞིན་རྣམ་པར་དག་པའི་ངང༌། །ཤེལ་གོང་དྲི་མེད་གདོད་ནས་དག་པ་འདྲ། ། ལོངས་སྐུ་འདུག་ཚུལ་འོད་གསལ་རང་བཞིན་ཏེ། །མེ་ལོང་དག་པའི་ནང་ན་གཟུགས་བརྙན་འདྲ། ། སྤྲུལ་སྐུ་སྣང་ཚུལ་ཕྱི་ནང་མེད་བདག་ཉིད། །ཉི་ཟླའི་ཟེར་བཞིན་ཕྱོགས་བཅུར་འཕྲོ་བ་ཡིན། ། འདི་དག་རང་ལ་ཡེ་ནས་ལྷུན་གྲུབ་པས། །གཞན་ནས་མ་ཚོལ་རང་ཆས་ཤེས་པར་གྱིས། ། གཉིས་པ་ནོར་བུ་འགག་མེད་ངོ་སྤྲད་པ། །རང་བཞིན་གྱིས་དག་ངོ་བོ་ཆོས་ཀྱི་སྐུ། ། འོད་གསལ་མ་འགགས་རང་བཞིན་ལོངས་སྤྱོད་རྫོགས། །ཡེ་ཤེས་མ་འགགས་ཐུགས་རྗེ་སྤྲུལ་པའི་སྐུ། ། རང་ཆས་ཉིད་དེ་གྱད་ཀྱི་ནོར་བུ་བཞིན། །གསུམ་པ་ཉི་མ་རང་ཤར་ངོ་སྤྲད་པ། ། ཉི་མའི་སྙིང་པོ་ཟང་ཐལ་མི་རྟོག་ལྟར། །རིག་པའི་ཡེ་ཤེས་མི་རྟོག་ཆོས་ཀྱི་སྐུ། ། སྤྲིན་གྱིས་མ་བསྒྲིབས་རང་གསལ་དག་པ་བཞིན། །སྒོ་ལྔ་ཧར་སངས་གསལ་བ་ལོངས་སྤྱོད་རྫོགས། ། ཟེར་རྣམས་ཀུན་ཏུ་འཆར་ཞིང་སྣང་བ་ལྟར། །ཡུལ་དྲུག་འཆར་བ་མ་འགགས་སྤྲུལ་པའི་སྐུ། ། ནམ་ལངས་ཉི་ཤར་འདྲ་བའི་རང་རིག་ལ། །སྐུ་གསུམ་རང་ཆས་རང་ངོ་ཤེས་པར་གྱིས། ། བཞི་པ་དབྱིངས་ཤར་ཉི་མས་ངོ་སྤྲད་པ། །མཁའ་ལྟར་རྣམ་དག་ཆོས་ཉིད་ཆོས་སྐུ་ལ། ། ཉི་ལྟར་རང་བྱུང་འོད་གསལ་ལོངས་སྤྱོད་རྫོགས། །རང་བཞིན་གཉིས་མེད་རིག་སྟོང་སྤྲུལ་པའི་སྐུ། ། རང་ལ་ཡོད་པ་རང་ངོ་ཤེས་པར་གྱིས། །ལྔ་པ་དཔེ་དོན་རྟགས་གསུམ་ངོ་སྤྲད་པ། ། དཔེ་ནི་མཁའ་ལྟར་རྣམ་དག་ཆོས་ཀྱི་སྐུ། །རྒྱ་ཆད་ཕྱོགས་ལྷུང་ཀུན་ལས་འདས་པ་ཡིན། ། དོན་ནི་འོད་གསལ་རང་དག་ལོངས་སྤྱོད་རྫོགས། །ཡེ་ནས་ལྷུན་གྲུབ་འདུས་མ་བྱས་པ་ཡིན། ། རྟགས་ནི་རང་འོད་ངོས་སྣང་སྤྲུལ་པའི་སྐུ། །སྒྲོན་མ་རང་གསལ་ཡིད་ཆེས་བསྐྱེད་པ་ཡིན། ། དྲུག་པ་དབྱིངས་རིག་མཐར་ཐུག་སྤྲད་པ་ནི། །མཁའ་ལྟར་ཆོས་དབྱིངས་ཀ་དག་ཆོས་ཀྱི་སྐུ། ། དབྱིངས་ལྟར་འདུག་ཚུལ་འོད་གསལ་ལོངས་སྤྱོད་རྫོགས། །ཕྱོགས་དང་བྲལ་ལྟར་རིག་སྟོང་སྤྲུལ་པའི་སྐུ། ། རང་རིག་ངང་འདིར་ཡེ་ནས་གྲུབ་ཟིན་པས། །གཞན་དུ་མ་ཚོལ་རྙེད་པའི་དུས་མེད་དོ། ། དེ་ལྟར་མ་ཤེས་རྡོ་བ་གསེར་སྒྲུབ་དང༌། །དམུས་ལོང་གསེར་ཚོལ་ཉི་མ་སྤྲིན་བསྒྲིབས་དང༌། ། རྐང་མེད་སྐས་འཛེག་ལོང་བས་ལྷ་ཁང་ཕྱིན། །མུན་ནག་ཟླ་ཤར་ལྟ་བུར་འགྲོ་བ་སྟེ། ། གསལ་གསལ་འདྲ་ཡང་མ་རིག་བག་ཞར་ཡོད། །དེ་བས་མ་ནོར་ལེགས་པར་ཐག་བཅད་ནས། ། སེམས་ཉིད་དོན་ལ་བརྟན་པ་ཐོབ་པ་གཅེས། ། གསུངས་ནས་བཟུང༌། ཟབ་དོན་མཐར་ཐུག་སྐུ་གསུམ་དུ་ངོ་སྤྲོད་པ་ལས་ནང་གསེས་ཀྱི་རྣམ་པ་དྲུག་ཡོད་པས། དང་པོ་ལྷུན་གྲུབ་ཀྱི་ངོ་བོ་ངོ་སྤྲོད་པ་ཡིན་དུས། དཔེར་ན་ཤེལ་གྱི་གོང་བུ་འདི་དང་གཅིག །མེ་ལོང་དངས་པ་རུ་གཉིས་ཉི་མ་ཤར་བསྡད་ཡོད་ན་དེ་ལ་ཉི་མའི་ཟེར་གྱིས་ཤེལ་གོང་དང་མེ་ལོང་གཉིས་ཀ་ལ་འཇའ་ཤར་བ་བཞིན། རིག་པའི་རང་དངས་འཁོར་འདས་ལམ་གསུམ་གྱི་སྣང་བ་ཤར་ནའང་ངོ་བོ་རང་བཞིན་ཐུགས་རྗེ་གསུམ་གྱི་བདག་ཉིད་འདི་ཡིན། ཆོས་ཀྱི་སྐུའི་ངོ་བོ་འདི་དཔེར་ན། ཤེལ་གོང་མེ་ལོང་གང་ཡིན་ན་ཡང་དག་ཅིང་གསལ་བ་མ་གཏོགས་སྒྲིབ་གཡོགས་མེད་པ་རེད་དུས། དེ་ཕྱིར་ན་ཤེལ་གོང་དྲི་མ་དག །གདོད་ནས་ཆོས་སྐུའི་ངོ་བོ་ལ་གློ་བུར་གྱི་དྲི་མས་མ་གོས་པ་ཡིན། དེ་ནས་ལོངས་སྐུ་ཡེ་ཤེས་ལྔ་ལྡན་གྱི་འདུག་ཚུལ་འདི་འོད་གསལ་བའི་རང་བཞིན་མེ་ལོང་ལྟ་བུ་ཡིན། མེ་ལོང་དག་པའི་ནང་ལ་གཟུགས་བརྙན་ཤར་བ་ལྟ་བུ་འདི་སྤྲུལ་སྐུ་ཡིན་པས་སྣང་ཚུལ་དེ་གསུམ་ཀ་ཕྱི་དང་ནང་གང་དུ་མེད་པ་ཐམས་ཅད་ཁྱབ་པའི་བདག་ཉིད། ཉི་ཟླའི་འོད་ཟེར་བཞིན་དུ་དག་པ་དང་མ་དག་པ་གདུལ་བྱའི་སྣང་བ་ཕྱོགས་བཅུ་རུ་འཕྲོ་བ་ཡིན། འདི་དག་རང་ལ་ཡེ་ནས་ལྷུན་གྱིས་གྲུབ་བསྡད་ཡོད་མ་གཏོགས། སྔར་མེད་གསར་དུ་འཚོལ་བ་མ་ཡིན་པས་གཞན་ནས་མ་ཚོལ་རང་ལ་རང་ཆས་སུ་ཡོད་པ་ཤེས་པར་གྱིས། གཉིས་པ་ནོར་བུ་འགག་མེད་དུ་ངོ་སྤྲད་པ་ནི། ནོར་བུ་འདི་ཉིད་རང་བཞིན་གྱིས་ཤེལ་ལྟར་དངས་པ་ཞིག་ཡིན་རྒྱུ་རེད། དེ་ཕྱིར་ན་རང་བཞིན་གྱིས་དག་པ་ངོ་བོ་ཆོས་སྐུ་ཡིན། ནོར་བུ་དེ་ལས་འོད་ཟེར་མང་པོ་འཕྲོ། འོད་ཟེར་དེ་སྒྲོམ་གྱི་ནང་བཅུག་བཞག་ན་འོད་ཟེར་འགག་པ་ཡོད་མ་རེད་དུས། དེ་རང་བཞིན་ལོངས་སྤྱོད་རྫོགས་སྐུ་ཡིན། དེ་ནས་འོད་ཟེར་འདི་ཐམས་ཅད་ལ་ཁྱབ་འགྲོ་དུས་ཡེ་ཤེས་མ་འགགས་པ་ཐུགས་རྗེ་སྤྲུལ་པའི་སྐུ་ཡིན། སྐུ་གསུམ་གྱི་འོད་ཟེར་དེ་དག་ཐམས་ཅད་ཡེ་ནས་ཡོད་པ་རེད་མ་གཏོགས། གསར་དུ་སྒྲུབ་མི་དགོས་པས་རང་ཆས་ཉིད་དེ་ཡིན་པའི་ཕྱིར། གྱད་སྟོབས་པོ་ཆེའི་ཁོག་པ་ལ་ནོར་བུ་ཡོད་དུས་སྟོབས་པོ་ཆེ་འདི་གཞན་དང་མ་འདྲ་བའི་ཤུགས་ཆེན་པོ་ཡོད་པ་ལྟ་བུ་ཡིན། གསུམ་པ་ཉི་མ་ཤར་ན་ཉི་མ་ཁོ་རང་གི་འོད་ཀྱིས་གླིང་བཞི་ཐམས་ཅད་རང་གིས་རང་ཤར་འགྲོ་རེད། དེ་ནས་ཉི་མ་དེ་ཉིད་ཀྱི་སྙིང་པོ་འདི་ཀུན་ལ་ཁྱབ་སོང་བས་ཟང་ཐལ། ཉི་མའི་འོད་ཟེར་འདི་བཟང་པོ་རིའི་རྩེ་ལ་སོགས་མཐོ་ས་གཙང་ས་ལ་འཕོག་དགོས། མ་དམའ་ས་མི་གཙང་བ་ལ་སོགས་འཕོག་མི་འོང་བསམ་རྒྱུའི་རྣམ་པར་རྟོག་པ་ཡོད་རྒྱུ་མ་རེད་དུས། རིག་པའི་ཡེ་ཤེས་མི་རྟོག་པ་ཆོས་ཀྱི་སྐུ། ཉི་མ་སྤྲིན་གྱིས་མ་བསྒྲིབས་ན་རང་གསལ་བ་དག་པ་བཞིན་དུ་མིག་རྣ་བ་སྣ་ལྕེ་ལུས་ཀྱི་སྒོ་ལྔ་པོ་དེ་དག་ཐམས་ཅད་ཡུལ་གྱི་སྟེང་དུ་ཕར་ཆགས་སྡང་མ་ཤོར་ན་ཧར་སངས་གསལ་བ་འདི་ལོངས་སྤྱོད་རྫོགས་སྐུ་ཡིན། ཟེར་རྣམས་ཟེར་ཉི་མ་འདི་ལ་ཟེར་ཡོད་པ་བཞིན་དུ་ཀུན་ཏུ་འཆར་ཞིང་སྣང་བ་ལྟར་དུ། ཡུལ་དྲུག་པོ་ལ་རིག་པའི་རྩལ་འདི་འཆར། འཆར་བ་འདི་ཡུལ་ཕར་འགག་མི་དགོས། ཡུལ་མ་འགགས་ན་རིག་པའི་གསལ་འདེབས་སུ་འོང་རྒྱུ་ཡིན་པས་སྤྲུལ་པའི་སྐུ་ཡིན། ནམ་ལངས་ན་ཉི་མ་ཤར་བ་ལྟར་རང་གི་རིག་པ་འདི་བླ་མའི་མན་ངག་གིས་རྟོགས་ནས་མཐོང་ན་སྐུ་གསུམ་རང་ཆས་སུ་ཤར་བར་འགྱུར་བ་ཡིན། སྐུ་གསུམ་རང་ཆས་སུ་ཤར་བ་དེའང་ཆོས་དབྱིངས་སྤྲོས་པ་དང་བྲལ་བ་ལ་ཤར་བ་ཡིན། ཉི་མའི་བརྡ་ཡིས་ངོ་སྤྲད་པར་བྱེད་པ་ནི། ནམ་མཁའ་ལྟར་དུ་རྣམ་པར་དག་པའི་ཆོས་ཉིད་ཀྱི་ངོ་བོ་ཆོས་སྐུ་དེ། ཉི་ཟླ་ལྟར་རང་བྱུང་འོད་གསལ་བས་ལོངས་སྤྱོད་རྫོགས་པའི་སྐུ་ཡིན། ནམ་མཁའ་དང་ཉི་ཟླ་གཉིས་སྟོང་གསལ་ཟུང་འཇུག་ཡིན་པ་ལྟར་དུ་རང་བཞིན་གཉིས་མེད་ཀྱི་རིག་སྟོང་སྤྲུལ་པའི་སྐུ་ཡིན། དེ་སྐུ་གསུམ་པོ་འདི་རང་ལ་ཡོད་པ་རང་གིས་ངོ་ཤེས་དགོས། མ་ཤེས་ན་ཕན་པ་མེད། ལྔ་པ་དཔེ་དོན་རྟགས་གསུམ་གྱི་སྒོ་ནས་ངོ་སྤྲད་པ། གཞི་མ་བཅོས་པའི་གནས་ལུགས་དཔེ་འདི་གང་འདྲ་ཡིན་ཟེར་ན། ནམ་མཁའ་ལྟ་བུ་རྣམ་པར་དག་པ། རྒྱ་ཆེ་བ། ཡངས་པ། དངོས་པོ་ཕྱོགས་ལྷུང་མེད་པ་ཞིག་ཡོད་དེ་ཆོས་ཀྱི་སྐུ་ཡིན། ཆོས་སྐུ་འདི་འཁོར་འདས་ཐམས་ཅད་ཁྱབ་སོང་རེད་མ་གཏོགས། ཁ་ཤས་ལ་ཁྱབ། ཁ་ཤས་ལ་མ་ཁྱབ་པ་མིན་པ་རྒྱ་ཆད་ཕྱོགས་ལྷུང་དང་བྲལ་བ། འཁོར་འདས་ཐམས་ཅད་ལ་ཁྱབ་ཀྱང་འཁོར་འདས་ཀུན་ལས་འདས་སོང་བ་མ་གཏོགས། འཁོར་འདས་གང་གི་ཕྱོགས་སུའང་གཏོགས་པ་མེད། དེའི་དོན་ནི་འོད་གསལ་བ་རང་བཞིན་གྱིས་དག་པའི་ཡེ་ཤེས་ལྔ་འདི་ཡེ་ནས་ལྷུན་གྱིས་གྲུབ་པ་ཡིན། ལོངས་སྤྱོད་རྫོགས་པའི་སྐུའི་གོ་འཕང་ཐོབ་པ་ཡིན། ཡེ་ནས་ལྷུན་གྲུབ་འདུས་མ་བྱས་པ་ཆོས་ཀྱི་ངོ་བོ་འདི་གསར་དུ་བཟོ་མི་དགོས་པ་ཡེ་ནས་ལྷུན་གྱིས་གྲུབ་པ་ཡིན། དེ་ལྟར་ཡིན་པའི་རྟགས་དེ་ནི་གང་རེད་ཟེར་ན། ནོར་བུ་ཡོད་ན་འོད་ཟེར་ཡོད་པ་བཞིན་དུ། རང་ངོས་ནས་བཟུང་སྟེ་འོད་གསལ་བ་འགག་པ་མེད་འདི་སྤྲུལ་པའི་སྐུ་ཡིན། འོད་གསལ་བ་དེ་ཡང་གསར་དུ་བཟོ་དགོས་མ་རེད། དཔེར་ན་སྒྲོན་མེ་ཞིག་འབྱུང་ན་ཁང་པའི་མུན་པ་ཐམས་ཅད་སེལ་འགྲོ་རྒྱུ་རེད་དུས། དཔེ་དེ་ལྟ་བུ་འོད་གསལ་བའི་གནས་ལུགས་འདི་སོ་སོ་རང་རིག་པའི་ཡེ་ཤེས་ཀྱིས་ཤར་འོང་ན་རང་ཤུགས་ཀྱིས་ཡིད་ཆེས་བསྐྱེད་པ་ཡིན། དྲུག་པ་དབྱིངས་རིག་མཐར་ཐུག་ངོ་སྤྲད་པ་ནི། གཞི་སྟོང་པའི་ཆ་ནས་བྱས་ན་མཁའ་ལྟར་དུ་ཆོས་དབྱིངས་ཀ་ནས་དག་པ་ཡིན་པས་དེ་ཆོས་སྐུ་ཡིན། དེ་ཆོས་སྐུ་ངོ་བོ་འདི་སྟོང་པ་སྟོང་རྐྱང་མ་ཡིན་པ་དབྱིངས་སྣང་ཆ་ནས་བྱས་ན་འོད་གསལ་བའི་རང་བཞིན་ཡེ་ཤེས་ལྔ་དང་ལྡན་པ་ཡིན་པས་ལོངས་སྤྱོད་རྫོགས་སྐུ་ཡིན། དེ་སྣང་སྟོང་འདི་གཉིས་པོ་ཕྱོགས་རིས་དང་བྲལ་བས་རིག་སྟོང་སྤྲུལ་པའི་སྐུ་ཡིན། རང་གི་རིག་པ་འདི་རང་ལ་ཡེ་ནས་ཡོད་པར་ཤེས་པ་གྲུབ་ཟིན་པ་ཡིན་པས་ན་གཞན་དུ་མ་ཚོལ་མ་གཏོགས་གཞན་དུ་འཚོལ་ན་ཤེས་པའི་དུས་མེད། དེ་ལྟར་མ་ཤེས་ནས་བཟུང་སྟེ་དཔེར་ན་རྡོ་བོང་ཞིག་གསེར་རེད་འོང་བསམ་མེ་ལ་བསྲེག་སྟེ་ཁོ་རྡོ་བ་རེད་ཚར་དུས། གསེར་ཡོད་རྒྱུ་མ་རེད་དཔེ་དེ་ལྟ་བུ་དང༌། དམུས་ལོང་ཟེར་ནས་མའི་ཁོག་པ་ནས་མིག་ལོང་སོང་བ་ཞིག་ཡིན་ན། དེས་གསེར་མང་པོ་ཞིག་རུག་དགོས་བསམ་བཙལ་ན་མིག་གིས་མཐོང་གི་མ་རེད། ནུས་པ་ཡོད་རྒྱུ་མ་རེད་དུས་དེ་བཞིན་དུ་ཉི་བསྒྲིབས་དང༌། རྐང་པ་མེད་པའི་གང་ཟག་ཅིག་སྐས་ཐོག་ནས་འགྲོ་དུས་ཁང་པའི་སྟེང་དུ་འགྲོ་དགོས་བསམ་ན་ཐར་མི་སྲིད་པ་རེད་དུས། དེ་ཕྱིར་ན་མུན་ནག་གི་ནང་དུ་ཟླ་བ་བྱུང་ན་ཟླ་བ་དེས་ཐམས་ཅད་ཤར་འོང་དུས་འགྲོ་བ་ལྟ་བུ་སྟེ། གསལ་གསལ་དྲ་ཡང་མ་རིག་བག་ཞར་ཡོད། །ཟེར་གསལ་གསལ་འདྲ་ནའང་མ་རིག་པ་བག་ལ་ཞར་བ་ཡོད་པས་ན། དེ་བས་གཞི་མ་ནོར་བ་ལེགས་པར་ཐག་བཅད། སེམས་ཉིད་ཀྱི་དོན་ལ་བརྟན་པ་ཐོབ་པ་གཅེས་པ་ཡིན། (399) མཉམ་རྗེ་འབྲལ་མེད་དགོངས་པ་རྣམ་དྲུག་ནི། །དཔེ་རྣམས་དྲུག་གིས་ཤེས་པར་བྱ་བ་ལས། ། དང་པོ་བར་སྣང་བ་སེར་བུའི་དཔེས་མཚོན་ནས། །གསལ་དག་ཡེ་ཤེས་ནམ་མཁའ་ལྟ་བུའི་ངང༌། ། འགྱུ་བ་དག་གྲོལ་རང་དངས་ཉམས་སུ་བླང༌། །ཟང་ཐལ་འཛིན་མེད་ཉམས་སུ་མྱོང་བ་ཡིན། ། དེ་ལྟར་མ་ཤེས་རྩེ་གཅིག་ཏིང་འཛིན་ནི། །མར་མེ་རླུང་གིས་བསྐྱོད་བཞིན་རྐྱེན་མི་ཐུབ། ། གཉིས་པ་ནམ་ལངས་ཉི་ཤར་དཔེས་མཚོན་ནས། །ངང་དངས་གསལ་འགྲིབ་མཐའ་བྲལ་ཉམས་སུ་བླང༌། ། རང་དག་གསལ་དངས་ཡེ་ཤེས་མྱོང་བ་ཡིན། །དེ་ལྟར་མ་ཤེས་རིམས་ནད་ཐེབས་པ་ལྟར། ། བྱིང་རྨུགས་འཕྲོ་རྒོད་གནས་ལུགས་དོན་ལ་སྒྲིབ། །གསུམ་པ་རླུང་མེད་མར་མེའི་དཔེས་མཚོན་ནས། ། སྣང་སེམས་གཡོ་འགུལ་མེད་པར་ཉམས་སུ་བླང༌། །མ་བཅོས་མཉམ་པ་ཆེན་པོ་མྱོང་བ་ཡིན། ། དེ་ལྟར་མ་ཤེས་བུ་ཆུང་ངན་པ་ལྟར། །ཐུན་མཚམས་བསྒོམས་པས་དགོས་དུས་མི་བསྟོངས་ཉིད། ། བཞི་པ་ནམ་མཁའ་ཀློང་ཡངས་དཔེས་མཚོན་ནས། །གསལ་ཁྱབ་མཐའ་སྟོང་ཕྱམ་གདལ་ཉམས་སུ་བླང༌། ། རེ་དོགས་འཛིན་གྲོལ་དགོངས་པ་ཉམས་སུ་མྱོང༌། །དེ་ལྟར་མ་ཤེས་བྱ་བྲན་གཤོག་ཆག་གིས། ། མཁའ་ལ་འཕུར་བཞིན་བརྩོན་འགྲུས་གཡང་སར་ལྷུང༌། །ལྔ་པ་རྒྱ་མཚོ་རྦ་རླབས་དཔེས་མཚོན་ནས། ། རང་བྱུང་ཀློང་ཐིམ་ངང་དུ་ཉམས་སུ་བླང༌། །སྐྱེ་འགག་གནས་གསུམ་ཆོས་ཉིད་ཀློང་འདྲེས་མྱོང༌། ། དེ་ལྟར་མ་ཤེས་གཞི་ལ་གཉིས་བཟུང་ན། །དགག་སྒྲུབ་གཟུང་འཛིན་ཡུལ་དང་འབྲལ་མི་ནུས། ། དྲུག་པ་ཆུ་ཕྲན་རྒྱ་མཚོ་དཔེས་མཚོན་ནས། །རྟོག་ཚོགས་སེམས་ཉིད་ངང་འདུས་ཉམས་སུ་བླང༌། ། དུ་མ་རོ་གཅིག་ཐིག་ལེ་ཉག་གཅིག་མྱོང༌། །དེ་ལྟར་མ་ཤེས་ཡུངས་ཀར་པང་འཐོར་ལྟར། ། རྟོག་པའི་རྣམ་གྲངས་སྙིང་པོས་འདུལ་མི་ནུས། །དེ་འདྲའི་མན་ངག་གནད་དུ་བསྣུན་ཤེས་ན། ། ཆུ་བོ་རྒྱུན་གྱི་རྣལ་འབྱོར་ཆེན་པོ་ཡིན། །དེ་ལྟར་མ་ཤེས་ཆུ་ཕྲན་སྐམ་པ་ལྟར། ། ལྟ་སྒོམ་སྤྱོད་པས་རྐྱེན་མི་ཐུབ་པ་ཡིན། ། གསུངས་ནས་བཟུང་སྟེ་ད་འདི་ཡང༌། མཉམ་རྗེས་འདུ་འབྲལ་མེད་པ་མཉམ་བཞག་གི་ཉམས་མྱོང་དང་རྗེས་ཐོབ་གཉིས་ཁྱད་པར་མེད་པ་སྡོད་པ་ནི། དཔེ་དྲུག་གི་སྒོ་ནས་ཤེས་པར་བྱ་བ་ལས། དང་པོ་དཔེར་ན་བར་སྣང་དུ་བསེར་བུ་རླུང་འདི་གཡོ་ཡོང་དུས་བར་སྣང་ལ་ཡངས་དོག་འགྲོ་ཡི་མ་རེད། རླུང་ལའང་ཐོགས་པ་མེད་པ་བཞིན། རིག་པའི་རང་རྩལ་གསལ་དག་ཡེ་ཤེས་ནམ་མཁའ་ལྟ་བུའི་ངང་དུ། རྣམ་རྟོག་གིས་འགྱུ་བ་བྱས་ནའང་རྣམ་རྟོག་རང་གྲོལ་དུ་འགྲོ་བ་མ་གཏོགས་རྣམ་རྟོག་གིས་ལས་བསག་རྒྱུ་མ་རེད་དུས་རང་དངས་སུ་ཉམས་སུ་བླང༌། ཡེ་ཤེས་དེ་ཉིད་ཀུན་ལ་ཁྱབ་སྟེ་ཟང་ཐལ་བ་དང༌། དེ་ལ་གསལ་དུ་གཏོང་བསམ་རྒྱུའི་འཛིན་པ་མེད་པ་ཉམས་སུ་མྱོང་བ་ཡིན། དེ་གསལ་སྟོང་འཛིན་མེད་དུ་མ་ཤེས་ན་ཞི་གནས་རྩེ་གཅིག་པའི་ཏིང་ངེ་འཛིན་དེ་ནི་མར་མེ་རླུང་གིས་བསྐྱོད་པ་བཞིན་དུ་ཡིན་པས་ན། ཞི་གནས་ཀྱིས་དཔེར་ན་ཉོན་མོངས་པ་མགོ་གནོན། ལྷག་མཐོང་གིས་དྲུང་ནས་འབྱིན་དགོས་རྒྱུ་རེད། ལྷག་མཐོང་མེད་ན་ཉོན་མོངས་དྲུང་ནས་འབྱིན་མི་ཐུབ་པས་རྐྱེན་མི་ཐུབ། གཉིས་པ་ནམ་ལངས་ན་ཉི་མ་རང་ཤུགས་ཀྱིས་ཤར་བ་ལྟར་དུ་སེམས་ཉིད་ཀྱི་རང་དངས་གསལ་འགྲིབ་མེད་པ་མཐའ་བྲལ་འདི་ཤར་འོང་ན། དེ་རྩེ་གཅིག་ཏུ་ཉམས་སུ་བླང་བ་ཡིན། རང་དག་གསལ་དངས་ཡེ་ཤེས་ཉམས་མྱོང་གི་སྒོ་ནས་ངོ་སྤྲད་པ་ཡིན། དེ་ཕྱིར་རང་དག་གསལ་དངས་ཀྱི་ཡེ་ཤེས་འདི་མ་ཤེས་ན་རིམས་ནད་ཀྱིས་ཐེབས་པའི་སྐྱེས་བུ་ལྟར་དུ། རེས་འགའ་བྱིང༌། རེས་འགའ་རྨུགས། རེས་འགའ་རྣམ་རྟོག་འཕྲོ། རེས་འགའ་རྒོད་གནས་ལུགས་ཀྱི་དོན་མཐོང་བའི་དུས་མེད། གསུམ་པ་རླུང་མེད་པའི་མར་མེའི་དཔེས་མཚོན་ནས། སྣང་སེམས་གཡོ་འགུལ་མེད་ཟེར། ཕྱི་རོལ་གྱི་སྣང་བ་དང༌། སེམས་ནང་གི་རིག་པ་གཡོ་འགུལ་མེད་པ་ཉམས་སུ་བླང༌། མ་བཅོས་མཉམ་པ་ཆེན་པོའི་གནས་ལུགས་འདི་ཉམས་སུ་མྱོང་བ་ཡིན། མཉམ་པ་ཆེན་པོ་དེ་ལྟར་མ་ཤེས་ན་ནི་བུ་ཆུང་ངན་པ་སྟེ་རིགས་དམན་པའི་པུ་གུ་སྐྱག་ལང་ཤོར་སོང་བ་ལྟར་དུ། ཐུན་མཚམས་བསྒོམས་པས་དགོས་པའི་དུས་སུ་གཉེན་པོས་མི་སླེབས་པས་མི་བསྟོངས་པ་ཉིད་ཡིན། བཞི་པ་དེའི་ཏིང་ངེ་འཛིན་འདི་ནམ་མཁའ་ཀློང་རྒྱ་ཆེ་བ་ལྟ་བུའི་དཔེས་མཚོན་ནས། གསལ་ཁྱབ་མཐའ་སྟོང་ཕྱམ་གདལ་གྱིས་ཉམས་སུ་བླང་བ་ཡིན། དེ་ལྟར་གསལ་ཁྱབ་མཐའ་སྟོང་ཕྱམ་གདལ་ཉམས་སུ་ལེན་ཤེས་ན། རེ་དོགས་ཀྱི་འཛིན་པ་བྲལ་བའི་དགོངས་པ་ཉམས་སུ་མྱོང་བ་ཡིན། དེ་ལྟར་མ་ཤེས་ན་བྱ་གཤོག་པ་ཆག་སོང་བ་ཞིག་གིས་ནམ་མཁའི་མཐའ་སྐོར་བསམ་འཕུར་བསྡད་ན། ཁོ་རང་དཀའ་ངལ་ཆེ་བ་མ་གཏོགས་སླེབ་རྒྱུ་མ་རེད་དུས། མཐའ་མ་དེ་ཕྱིར་ན་བརྩོན་འགྲུས་གཡང་ལ་ལྷུང་སོང་དུས་ལམ་མཐར་མ་ཕྱིན་འགྱོད་པས་གདུང་དགོས་པ་ཡིན། ལྔ་པ་རྒྱ་མཚོ་ནས་རྦ་རླབས་ཤར་ན་རྒྱ་མཚོ་ཁོ་རང་ལས་རྦ་རླབས་གཞན་དུ་མེད་པ་བཞིན། རང་བྱུང་ཡེ་ཤེས་ཀྱི་རྩལ་ལས་ཅི་ཤར་འོང་ན་རིག་པའི་རང་རྩལ་ཡིན་པ་ཉམས་སུ་བླང་སྟེ། དེ་ཉམས་སུ་ལེན་ཐུབ་ན་རིག་པའི་ངོ་བོ་སྟོང་པ་ཡིན་པ་བཞིན་དུ་རང་གདངས་ཀྱི་སྣང་བ་དེ་ཡང་སྐྱེ་འགག་གནས་གསུམ་དང་བྲལ་བའི་ཆོས་ཉིད་ཀྱི་ཀློང་དུ་འདྲེས་དགོས། དེ་ལྟར་མ་ཤེས་ན། གཞི་ལས་དེ་ངོ་ཤེས་མཁན་གཅིག །ཤེས་ཡུལ་གཅིག་ཡུལ་དང་ཡུལ་ཅན་གཉིས་སུ་བཟུང་ན་དགག་སྒྲུབ་གཟུང་འཛིན་དང་འབྲལ་བར་མི་ནུས། དྲུག་པ་ཆུ་ཕྲན་ཐམས་ཅད་མཐའ་ཡས་རྒྱ་མཚོའི་ཆེད་དུ་རྩོལ་མི་དགོས་པ་ངང་ཤུགས་ཀྱིས་འབབ་པ་ལྟར་དུ། འཁྲུལ་པའི་རྟོག་ཚོགས་ཐམས་ཅད་སེམས་ཉིད་ཀྱི་ངང་དུ་འདུས་ཏེ་ཉམས་སུ་བླང་ན། ལྟ་སྒོམ་དུ་མ་རོ་གཅིག་ཟེར། ལྟ་བ་སྒོམ་པ་སྤྱོད་པ་ལྟ་བུ་མང་པོ་བཤད་བསྡད་ནའང་དོན་ལ་ཆོས་ཉིད་གཅིག་ལ་ཕྱེ་བ་མ་གཏོགས་ལོགས་སུ་གྱུར་པ་མེད། གཞི་ལམ་འབྲས་ཕྱིར་ཡིན་ན་དེ་ཡིན་པས་ན་ངོ་བོ་རོ་གཅིག་ཐིག་ལེ་ཉག་གཅིག་མྱོང༌། དེ་ལྟར་མ་ཤེས་ན་ཡུངས་ཀར་མང་པོ་ཞིག་གཡུག་བཞག་ཡོད་ན་དེ་ལ་རྒྱུག་པ་ཞིག་ཞུས་བཞག་ན། ཕྱོགས་ཐམས་ཅད་ལ་འཐོར་འགྲོ་བདག་པོ་སྤྲད་རྒྱུ་ཡོད་མ་རེད་དུས་དེ་ཡིན། རྟོག་པའི་རྣམ་གྲངས་སྙིང་པོས་འདུལ་མི་ནུས། དེ་འདྲའི་མན་ངག་གནད་དུ་བསྣུན་ཤེས་ན། །ཆུ་བོ་རྒྱུན་གྱི་རྣལ་འབྱོར་ཆེན་པོ་ཡིན། ། དེ་ལྟ་བུའི་མན་ངག་ཚུལ་བཞིན་དུ་བསྒོམ་ཤེས་ན་མཉམ་གཞག་དང་རྗེས་ཐོབ་ཁྱད་པར་མེད་པ་ཆུ་འབབ་པ་ལྟ་བུ་ཆུ་བོ་རྒྱུན་གྱི་རྣལ་འབྱོར་ཡིན། དེ་ལྟར་མ་ཤེས་ན་ནི་སོས་ཀ་ཉི་མ་མང་པོ་ཚ་འོང་དུས་ཆུ་ཕྲན་སྐམ་སོང་བ་ལྟར། ལྟ་བ་སྒོམ་པ་སྤྱོད་པ་གསུམ་གང་འདི་ཡིན་སོང་ན། དེ་ཡུལ་གྱི་རྐྱེན་སླུ་བྱེད་ཀྱི་རྐྱེན། བཟང་རྐྱེན། ངན་རྐྱེན་ཐམས་ཅད་འཕྲད་འོང་ན་རང་ཤར་རང་གྲོལ་དུ་མི་ཐུབ་པས་རྐྱེན་མི་ཐུབ་པ་ཡིན་ནོ། །(400) ལྟ་བ་རང་ས་གཟུང་བའི་གནད་དྲུག་ལས། །དང་པོ་གཟུང་འཛིན་མེད་པའི་ལྟ་བ་ལ། ། རང་རིག་གཉིས་མེད་རང་ས་གཟུང་བ་ནི། །ཡུལ་དྲུག་སྟོང་པས་གཟུང་བའི་མཐའ་ལས་གྲོལ། ། རང་གསལ་ཡེ་ཤེས་འཛིན་པའི་མཐའ་ལས་གྲོལ། །གཟུང་འཛིན་གཉིས་མེད་གཉིས་ཀའི་མཐའ་ལས་གྲོལ། ། མཐའ་གྲོལ་མིང་ཙམ་གཉིས་མེད་མཐའ་ལས་གྲོལ། །དེ་ལྟར་རྟོགས་པས་གང་ལའང་ཞེན་འཛིན་མེད། ། རྫོགས་པ་ཆེན་པོའི་ལྟ་བ་མངོན་སུམ་དུ་ཟིན་ན་ཆོས་ཉིད་ཀྱི་ངོ་བོ་རང་ས་དེ་ལས་བཙན་ས་གཟུང་བར་འགྱུར་པའི་གནད་དྲུག་ཡོད། དེ་གང་ཡིན་ཟེར་ན། གནད་དང་པོ་ཆོས་ཉིད་ཀྱི་ངང་ལྟ་བ་ལ་བཞག་པའི་ཚེ། ཕྱི་གཟུང་བའི་ཡུལ། ནང་འཛིན་པའི་སེམས་གཉིས་ལ་ཞེན་ཆགས་མེད་པའི་ལྟ་བ་དེ་རེད། རང་གི་རིག་པའི་ངོ་བོ་བལྟས་ནས་ཡུལ་དང་ཡུལ་ཅན་གཉིས་སུ་མེད་པ་རང་ས་བཟུང་བཞག་ན། ཡུལ་གཟུགས་སྒྲ་དྲི་རོ་རེག་བྱ་དྲུག་འདི་རིགས་པས་དཔྱད་བཞག་ན་བདེན་པར་མ་གྲུབ་པ་སྟོང་པ་ཡིན་པས་ན་ཕྱི་གཟུང་བའི་ཡུལ་ལ་འཛིན་པ་ཞུགས་ས་མེད། ནང་རྣམ་ཤེས་མིག་རྣ་བ་སྣ་ལྕེ་ལུས་ཀྱི་རྣམ་ཤེས་ལྔ་པོ་དེ་ཡང་ཤར་གྲོལ་དུས་མཉམ་ཡིན་པས་ཡེ་ཤེས་འཛིན་གཟུང་མཐའ་ལས་གྲོལ། ཕྱི་གཟུང་བ་དང་ནང་འཛིན་པ་གཉིས་མེད་པ་ཡོད་མེད་གཉིས་ཀའི་མཐའ་ལས་གྲོལ། མཐའ་གྲོལ་ཞེས་བྱ་བ་མིང་ཙམ་ཡིན་མ་གཏོགས་ངོ་བོ་ཞེས་གང་ཡང་མེད་པས་གཉིས་མེད་ཀྱི་མཐའ་ལས་གྲོལ། དེ་ལྟར་རྟོགས་པས་འཁོར་འདས་ཀྱི་སྣང་བ་གང་ལའང་འཛིན་ཞེན་མེད་པ་ཡིན། གཉིས་པ་ཡོད་མེད་རྟག་ཆད་ལས་གྲོལ་བའི། །ལྟ་བས་རང་ས་གཟུང་བའི་མན་ངག་ནི། ། རང་བྱུང་ཡེ་ཤེས་ཡིན་པས་མེད་པའི་མཐའ་ལས་གྲོལ། །རྟོག་པའི་དྲི་མ་མེད་པས་ཡོད་པའི་མཐའ་ལས་གྲོལ། ། ཡུལ་མེད་མིང་དང་བྲལ་བས་གཉིས་ཀའི་མཐའ་ལས་གྲོལ། །རོལ་པ་གཉིས་ཀར་སྣང་བས་གཉིས་མེད་མཐའ་ལས་གྲོལ། ། ཡེ་གྲོལ་ཡོངས་གྲོལ་ཆེན་པོར་ཤེས་པར་གྱིས། ། གསུངས་ནས་བཟུང༌། གཉིས་པ་ཆོས་ཉིད་ཀྱི་ལྟ་བ་དེ་ལས། ཡོད་པ་དངོས་པོ་རྟག་པ་ཕྱི་རོལ་མུ་སྟེགས་པའི་གཙོ་བོ་དང༌། དབང་ཕྱུག་ཁྱབ་འཇུག་ལྟ་བུ་དང༌། མེད་པ་རྒྱང་འཕེན་པའི་ལས་རྒྱུ་འབྲས་མེད་པ་ལྟ་བུ་ཞིག་གྲོལ་བ། གང་རེད་ཟེར་ན། ཆོས་ཉིད་ཀྱི་ལྟ་བ་རང་ས་གཟུང་བའི་མན་ངག་ནི། ཆོས་ཉིད་ཀྱི་ལྟ་བ་འདི་རྒྱུ་རྐྱེན་གྱིས་གསར་དུ་མ་སྐྱེས་པ་ཡེ་ནས་ཡིན་པ་རང་བྱུང་གི་ཡེ་ཤེས་ཡིན་པས་ན་མེད་པ་ཆད་པའི་མཐའ་ལས་གྲོལ་བ་ཡིན། ཆོས་ཉིད་ཀྱི་ལྟ་བ་འདི་ལ་རྣམ་རྟོག་གི་དྲི་མ་མེད་པའི་ཕྱིར་ན། ཡོད་པ་རྟག་པའི་མཐའ་ལས་ཀྱང་གྲོལ་བ་ཡིན། ཆོས་ཉིད་ཀྱི་ཡུལ་ཡུལ་ཅན་ཟེར་གཉིས་མེད་པའི་ཕྱིར་ན་ཡུལ་མེད་མིང་དང་བྲལ་བས་ཡོད་མེད་གཉིས་ཀའི་མཐའ་ལས་གྲོལ་བ་ཡིན། ཆོས་ཉིད་རོལ་པ་དེ་ལས་ཡུལ་དང་ཡུལ་ཅན་གཉིས་ཀར་སྣང་བས་གཉིས་མེད་ཀྱི་མཐའ་ལས་གྲོལ་བ་ཡིན། འདི་གྲོལ་བ་འདིའང་གསར་དུ་གྲོལ་སོང་བ་མ་རེད། ཡེ་ནས་གྲོལ་བས་ཡོངས་གྲོལ་ཆེན་པོ་ཤེས་པར་གྱིས། 