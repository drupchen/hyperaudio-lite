(215) །ཆོས་ཉིད་དོན་ལ་གཞག་པའི་ཆོས་དྲུག་ནི། །གཟུང་བའི་ཡུལ་ལ་སྒོ་ལྔས་རྟེན་མ་བྱེད། ། འཛིན་པའི་སེམས་ལ་སྤྲོ་བསྡུས་བཟོ་མ་བྱེད། །བདེ་གསལ་ཞེན་མེད་རྣམ་རྟོག་འཕྲོ་མ་གཞུག ། རང་བྱུང་ལྷུག་པ་སྤྲོས་པའི་གོས་མ་གོན། །ཆོས་ཉིད་རྒྱ་ཡན་སེམས་འཛིན་སྒྲོག་མ་གཞུག །ཡངས་གྲོལ་བློ་ཡངས་འདུ་ཤེས་གཟེབ་མ་བཅིངས། །དེ་ལྟར་སུས་ཤེས་ཡང་དག་དོན་ལ་ཉེ། ། ཞེས་པ་འདི་ནི། ཆོས་ཉིད་ཀྱི་དོན་ལ་རྣལ་མ་དང་མ་བཅོས་པ་བཞག་པ་ལ་ཁྱད་ཆོས་དྲུག་དགོས་གང་རེད་ཟེར་ན། ཕྱི་གཟུང་བའི་ཡུལ་དེ་ལ་མིག་ལ་སོགས་པ་དབང་པོ་སྒོ་ལྔས་གཟུང་བའི་ཡུལ་བཟང་པོ་ལ་ཆགས་པ། ངན་པ་ལ་སྡང་བ་བྱས་ན་ཕྱིའི་ཡུལ་དེས་ནང་གི་དབང་པོ་འཁྲུལ། ཡུལ་དབང་ཤེས་གསུམ་ལྷན་ཅིག་ཕྲད་ནས་འཁྲུལ་འགྲོ་རྒྱུ་རེད། དེས་རྟེན་པ་མ་བྱེད་གསུངས། ནང་འཛིན་པའི་སེམས་ཀྱིས་ཆགས་སྡང་མང་པོ་ཡོད་པ་དེ། དེ་གཅིག་ཡང་རྣམ་རྟོག་གཅིག་གིས་གཉིས། གཉིས་ཀྱིས་གསུམ་བྱས་སྤྲོ་བསྡུས་མང་པོ་བྱས་ན་འཁྲུལ་པ་རྒྱ་འབྱམས་པས་དེ་བཟོ་བོ་མ་བྱེད། སེམས་ལ་བདེ་གསལ་མི་རྟོག་པའི་ཉམས་ཤར་བྱུང་ན་ཉམས་དེ་དག་ཐམས་ཅད་ཞེན་མེད་དུ་མ་བྱས་ན། ཉམས་འཇའ་ཚོན་དང་འདྲ་བའི་ལྟད་མོས་བསླུས་པར་བྱས་པ་དང་འདྲ་བས་སྒོམ་ཆེན་བསླུ་བྱེད་རྣམ་རྟོག་གི་རྒྱ་ལ་ཚུད་འགྲོ་དུས་དེ་མ་བྱེད་གསུངས་རེད། དེ་ནས་མ་བཅོས་རྫོགས་པ་ཆེན་པོའི་དོན་བསྒོམ་ན་རང་བྱུང་ཤུགས་ཀྱི་ངང་དུ་མཉམ་པར་བཞག་དགོས་པ་ཡིན་པས། ངའི་སེམས་འདི་གསལ་བ་རེད། ངའི་སེམས་འདི་སྟོང་པ་རེད། ལྟ་བ་མཐོན་པོ་རེད། སྒོམ་པ་མཐོན་པོ་རེད་ཟེར་སྤྲོས་པ་མང་པོ་བྱས་བཞག་ན་གོས་བཀོན་བཞག་པ་ལྟ་བུ་འགྱུར་བས་དེ་ཡིན། ཆོས་ཉིད་རྒྱ་ཡན་ཆེན་པོ་འདི་ལ་དེ་ནས་ཞི་གནས་ཀྱི་སེམས་འཛིན་མང་པོ་རེད་སོང་ན། ཞི་གནས་ཀྱི་རྫིང་ལ་མ་ཞེན་པ། །ཟེར་མཁན་ཞེན་པ་འདི་རེད་འགྲོ་རྒྱུ་རེད་དུས་ཕན་རྒྱུ་མ་རེད། རྟག་ཆད་ཡངས་སུ་གྲོལ་བའི་གོ་ཡངས་པའི་འདུ་ཤེས་འདི་འཆིང་བའི་གཟེབ་ཏུ་མ་བཅུག་པ་གོ་ཡངས་བྱེད་པ་ཡིན། དེ་ལྟར་སུས་ཤེས་པ་འདི་ཡང་དག་རྫོགས་པ་ཆེན་པོའི་དོན་ལ་ཉེ་བ་ཡིན་ནོ། (216) །ཐེག་ཆེན་ཆོས་དོན་མ་གོ་ཆོས་དྲུག་ནི། །འགྲོ་ཀུན་རྒྱལ་བའི་སྲས་པོ་དམ་པ་ལ། ། དམན་པ་ཁྱད་གསོད་ཐེག་ཆེན་དོན་མ་གོ །སློང་བ་ཐམས་ཅད་དགེ་བསྐུལ་དྲིན་ཅན་ལ། ། སེར་སྣའི་འཇུར་གེགས་ཐེག་ཆེན་དོན་མ་གོ །གནོད་བྱེད་དགྲ་འདྲེ་བཟོད་པའི་ཡུལ་མཆོག་ལ། ། ཞེ་སྡང་ཁོང་ཁྲོ་ཐེག་ཆེན་དོན་མ་གོ །ཉེས་སྐྱོན་ངན་སྨྲས་སྐྱོན་སེལ་གདམས་ངག་ལ། ། ངར་འཛིན་ཀོ་ལོང་ཐེག་ཆེན་དོན་མ་གོ །རྙེད་བཀུར་སྙན་གྲགས་ཕུང་འདྲེའི་ནང་དབྱེན་ལ། ། ཆོས་བརྒྱད་རློམ་སེམས་ཐེག་ཆེན་དོན་མ་གོ །བྱིན་རླབས་ནུས་མཐུ་བདུད་ཀྱི་སྣ་འདྲེན་ལ། ། ང་རྒྱལ་རློམ་སེམས་ཐེག་ཆེན་དོན་མ་གོ །དེ་དག་མང་བས་འཁོར་བར་འཁྱམས་པ་ཡིན། ། ཞེས་པ་སྟེ། ཐེག་པ་ཆེན་པོའི་ཆོས་ཀྱི་གནས་ལུགས་མ་གོ་ན་ཡང་དག་རེད་རྒྱུ་མ་རེད། དེ་མ་གོ་བའི་ཆོས་དྲུག་འདི་གང་ཡིན་ཟེར་ན། འགྲོ་བ་སེམས་ཅན་མ་ལུས་པ་ཐམས་ཅད་ལ་ཕན་གང་ཐོགས་པ་བྱས་ན་སངས་རྒྱས་ལ་མཆོད་པ་དང༌། སེམས་ཅན་ལ་ཕན་པ་གཉིས་བསོད་ནམས་ཀྱི་ཚོགས་འདྲ་འདྲ་ཡིན་པ་དང༌། ལྷག་པར་དུ་སངས་རྒྱས་ཀྱི་གོ་འཕང་འགྲུབ་པ་ལ་སེམས་ཅན་ལ་མ་བརྟེན་པར་འགྲུབ་མི་ནུས་པས་ན། སེམས་ཅན་ཐམས་ཅད་སངས་རྒྱས་ཀྱི་སྲས་ཀྱི་ངོ་བོ་ཡིན་པ་ལ། ཁ་ཤས་ལ་སྡང་བ་དང་དམན་པ་ལ་ཁྱད་གསོད་བྱེད་པ་ཐེག་ཆེན་གྱི་དོན་མ་གོ་བའི་རྟགས། དེ་ནས་སློང་མོ་བ་ཐུག་འབྱུང་ན་དེ་ལ་སློང་མོ་བའི་རེ་བ་ཡིད་བཞིན་བསྐང་ན་རང་སྦྱིན་པའི་ཕ་རོལ་ཕྱིན་པ་རྫོགས་པར་བྱེད་པའི་དགེ་བསྐུལ་ཡིན་ཏེ། དེ་ཡིན་དུས་དྲིན་ཅན་ཡིན་པ་དེ་མ་ཤེས་དུས་སློང་མོ་བོ་ལ་ཁོང་ཁྲོ་བྱས་ན་རང་གི་ཟས་ནོར་སྦྱིན་པ་སྟེར་རྒྱུ་ལ་སེར་སྣའི་འཇུར་གེགས་ཀྱིས་བཅིངས་སོང་ན་ཐེག་ཆེན་གྱི་དོན་མ་གོ་བ། རང་ལ་གནོད་པར་བྱེད་པའི་དགྲ་དང༌། དེ་ནས་སྡེ་བརྒྱད་མ་རུངས་པའི་དམ་སྲི་རྒྱལ་འགོང་ལ་སོགས་པ་ཡོད་ན་དེ་ཐམས་ཅད་ཀྱིས་གནོད་པ་བྱས་ན་དེ་ལ་བཟོད་པ་བསྒོམ་ན་རང་ལ་ཡང་བཟོད་པའི་ཚོགས་རྫོགས། སྒྲིབ་པ་བྱང་དེ་འདྲ་རེད་དུས། དེ་དགྲ་འདྲེ་ཐམས་ཅད་བཟོད་པའི་ཡུལ་ཡིན་པ་ལ་མ་གོ་སྟེ་དགྲ་དང་འདྲེ་ལ་ཞེ་སྡང་གི་སྒོ་ནས་ཕར་ཚར་གཅོད་པ་དང༌། ཟིལ་གྱིས་གནོན་པས་མཐའ་ལ་འབེབས་པ་ཐེག་ཆེན་ཆོས་མ་གོ་བ་ཡིན། རང་ལ་སྐྱོན་ཡོད་པ་ཐམས་ཅད་གཞན་གྱིས་ཡང་ནས་ཡང་དུ་བསྒྲགས། མི་ཁ་བྲ་མཆུ་ངན་པ་འོང་ན་དེ་སྐྱོན་དེ་ལ་བརྟེན་ཏེ་རང་གི་སྐྱོན་ངོ་ཤེས། མི་ཁ་མི་སྙན་པ་བརྗོད་པ་དེ་ལམ་དུ་ཁྱེར་མ་ཤེས་ན་བྱང་ཆུབ་ཀྱི་ལམ་གྱི་གེགས་སུ་འགྱུར་བ་ཡིན་དུས། གང་ཟག་དག་གདམས་ངག་ཡིན་པ་འདི་མ་གོ་སྟེ་རང་ལ་སྐྱོན་བརྗོད་བྱེད་པ་ཐམས་ཅད་ལ་སླར་ཡང་ཁོང་ཁྲོ་བྱས་འཁོན་དུ་བཟུང་ཀོ་ལོང་མང་པོ་བྱས་ན་ཐེག་ཆེན་གྱི་དོན་མ་གོ་བ་ཡིན། དེ་ནས་རང་ལ་འཇིག་རྟེན་ཆོས་བརྒྱད་ཀྱི་རྙེད་པ་དང་བཀུར་སྟི་སྙན་པ་དང་གྲགས་པ་འོང་ན། དཔེར་ན་མི་ཞིག་གི་ཁྱིམ་ན་ཕུང་འདྲེ་འཛུལ་འོང་ན་ཁྱིམ་དེ་ལ་བཀྲ་མ་ཤིས་པ་འོང་རྒྱུ་རེད་དུས། དཔེ་དེ་ལྟ་བུ་རྙེད་བཀུར་གྲགས་སྙན་འདི་དམ་པའི་ཆོས་རྣམ་པར་དག་པ་སྒྲུབ་པ་ལ་ཕུང་འདྲེ་ལྟ་བུ་ཡིན་པས་ན། དེ་ལ་ཕུང་འདྲེ་ཡིན་དུས་ཆོས་བརྒྱད་ལ་སྤོང་བློ་མ་བྱས་པ་ཆོས་བརྒྱད་འདི་ཡང་ནས་ཡང་དུ་སྒྲུབ། ཅུང་ཟད་ཐོབ་པ་ལ་དེ་ལས་ལྷག་ཙམ་འོང་ན་བསམ་རྩོལ་བ་མང་པོ་བྱེད་པས་ཐེག་པ་ཆེན་པོའི་དོན་མ་གོ་བ་ཡིན། ཡི་དམ་ལྷས་སྐུ་གསུང་ཐུགས་ཀྱི་བྱིན་གྱིས་བརླབས་རྟགས་དངོས་གྲུབ་ནུས་མཐུ་ཆེན་པོ་ཐོབ་སྟེ་རྟགས་བསྟན་པ་ལྟ་བུ་འབྱུང་ན། དེ་ལ་རློམ་སེམས་དང་ང་རྒྱལ་སྐྱེས་ཏེ་ཆགས་སྡང་གི་ལས་ཀ་མང་པོ་བྱས་ན་བར་ཆད་བདུད་ཀྱི་སྣ་འདྲེན་ཡིན་དུས། དེ་ཡིན་པ་བར་ཆད་བདུད་ཀྱི་སྣ་འདྲེན་ཡིན་པ་དེ་མ་ཤེས་པ་ང་རྒྱལ་དང་རློམ་སེམས་བྱས་ནས། ང་ནུས་པ་ཆེན་པོ་ཡོད། ཕ་རོལ་པོ་ལ་གདོན་བགེགས་བྱིན་རླབས་བྱེད་པ་ཙམ་གྱིས་ཕན་བསམ་ན་ཐེག་ཆེན་གྱི་དོན་མ་གོ་བ་ཡིན། དེ་ལྟ་བུ་ཐེག་ཆེན་གྱི་དོན་མ་གོ་བ་སྐྱོན་འདི་ལ་ཡོན་ཏན་འཛིན་པ་མང་བས་ཐམས་ཅད་འཁོར་བ་འཁྱམས་པ་ཡིན་པས། དེ་ཐེག་ཆེན་གྱི་མ་གོ་བའི་སྐྱོན་དྲུག་པོ་འདི་སྤངས་ནས་ཆོས་ཡང་དག་པ་བརྩོན་དགོས་པ་ཡིན། (217) སྤངས་ནས་བསྡད་པར་བྱ་བའི་ཆོས་དྲུག་ནི། །འདུ་འཛི་གཡེང་བའི་ཡུལ་སྤངས་དབེན་པར་སྡོད། ། སྡེ་ཚན་ཕྱོགས་རིས་སྤངས་ལ་འདྲིས་མེད་སྡོད། །འཇིག་རྟེན་སོ་ནམ་འབྲེལ་སྤངས་བདེ་བར་སྡོད། ། མང་པོའི་ཚོགས་སྤངས་གཅིག་ཏུ་དབེན་པར་སྡོད། །དོན་དང་བྱ་བ་མང་སྤངས་དབེན་པར་སྡོད། ། མི་དགེ་ལུང་མ་བསྟན་སྤངས་དགེ་བར་སྡོད། ། ཅེས་པ་སྟེ། ཐེག་ཆེན་གྱི་དོན་མ་གོ་བའི་སྐྱོན་སྤངས་ནས་ལྷོད་ལྷོད་བྱས་སྡོད་དགོས་པའི་ཆོས་དྲུག་ཡོད། གང་རེད་ཟེར་ན། འདུ་འཛི་ཐམས་ཅད་རྣམ་གཡེང་ཡོད་ན་དེ་ཏིང་ངེ་འཛིན་གྱི་གེགས་དང་བྱང་ཆུབ་ལམ་གྱི་གེགས་རེད། དེ་ཐམས་ཅད་སྤངས་ཏེ་དབེན་པའི་གནས་གཅིག་པུ་རང་ཉིད་ཕར་རི་དྭགས་བཞིན་དུ་སྡོད། རང་ཕྱོགས་དང་གཞན་ཕྱོགས་ཆགས་སྡང་གི་ཕྱོགས་རིས་མང་པོ་བྱས་ན་དེས་ཉེས་པ་མང་པོ་བསག་པ་ཡིན་པས་སུ་ལ་འབྲེལ་འདྲིས་མེད་པ་རི་དྭགས་རྨས་མ་བཞིན་དུ་སྡོད། འཇིག་རྟེན་སོ་ནམ་སྒོ་ནས་ཞིང་ཁ། ཚོང༌། ཁེ་སྐྱེད་ཐོབ་པ་ལ་སོགས་པ་དེ་ཡིན་པ་དེ་ཐམས་ཅད་བསྒྲུབ་ན། ཉིན་མི་དལ་མཚན་མི་ཉལ་བྲེལ་ལ་མང་པོ་ཡིན། དེ་ཐམས་ཅད་ཕར་བློ་ཐག་རྦད་ཀྱིས་གཅོད་ལ་གུ་ཡངས་བློ་བདེ་ངང་ནས་སྡོད། མི་མང་པོའི་ཚོགས་དཔོན་བྱེད་དགོས་ན་ཐམས་ཅད་ཀྱི་སེམས་དང་མཐུན་པར་མི་འགྱུར། དེ་ནས་རང་གི་དོན་དེ་ཚུལ་བཞིན་དུ་མི་གྲུབ། དཀའ་ལས་ཁག་པོ་ཡོད་པའི་ཕྱིར་ན་རང་ཉིད་གཅིག་པུ་རི་ཁྲོད་དབེན་པའི་གནས་སུ་བག་ཕེབས་ཏེ་སྡོད་པར་གྱིས་ཤིག །དོན་དག་དང་བྱ་བ་གཅིག་བསྒྲུབ་ན་མཐར་ཕྱིན་རྒྱུ་རེད། དེ་མིན་དོན་དག་དང་བྱ་བ་མང་པོའི་འགོ་བཟུང་སོང་ན་དེ་མཐར་ཕྱིན་རྒྱུ་མ་རེད་དུས། དེ་ཕར་སྤངས་ཏེ་བྱ་བྲལ་གྱི་ཚུལ་དུ་དབེན་པར་བསྡད་པ་ཡིན། སྡིག་པ་མི་དགེ་བའི་ལས་དང༌། དེ་བཞིན་དུ་དགེ་སྡིག་གང་ཡང་མ་ཡིན་པའི་ལུང་མ་བསྟན་ཐམས་ཅད་སྤངས་ཏེ་དུས་རྟག་ཏུ་དགེ་བ་ཁོ་ན་ལ་བརྩོན་པར་བྱེད་དེ་བསྡད་པ་ཡིན། (218) དེ་ལྟར་བསྡད་དུས་བྱ་བ་རྣམ་དྲུག་ནི། །རིག་པ་གཅེར་བུ་རང་ངོ་ཟིན་པར་བྱ། ། སེམས་ཀྱི་གནས་ལུགས་གཏན་ལ་དབབ་པར་བྱ། །ཤེས་པ་སྙམ་བྱེད་འདུན་མ་བྲལ་བར་བྱ། ། དངོས་འཛིན་གཟའ་གཏད་ཆེད་དུ་གཟུང་མི་བྱ། །བརྩོན་འགྲུས་འདོད་བློ་རང་སར་ཆོད་པར་བྱ། ། བྱེད་མཁན་ངོ་བོ་ཟད་སར་སྐྱོལ་བར་བྱ། ། གསུངས་དུས་གོང་དུ་བཤད་པ་དེ་ལྟར་དུ་དབེན་པའི་རི་ཁྲོད་འབྲེལ་འདྲིས་སྤངས་ཏེ་བསྡད་འོང་དུས། རང་གི་དགོས་པའི་བྱ་བ་རྣམ་པ་དྲུག་ཡོད། གང་རེད་ཟེར་ན། རིག་པ་འདི་སེམས་ཀྱི་སྦུབས་སུ་འཐུམ་སོང་ན་རྫོགས་ཆེན་ཚུལ་བཞིན་དུ་མ་རེད་དུས་དེ་སེམས་དང་རིག་པ་གཉིས་ཤན་ཕྱེ་སྟེ་རིག་པ་གཅེར་བུ་རང་ངོ་ཟིན་དགོས་པ་ཡིན། སེམས་ཁོ་རང་རྣམ་རྟོག་འཁྲུལ་བ་དེ་ཤེས་བསྡད་ཕན་རྒྱུ་མ་རེད། སེམས་ཀྱི་གནས་ལུགས་མ་ནོར་བ་དེ་རང་གིས་གཏན་ལ་དབབ་དགོས་པ་ཡིན། རང་གིས་ལྟ་བ་རྟོགས་ཏེ་རྫོགས་ཆེན་རྟོགས་བསྡད་ཡོད་བསམ་རྒྱུའི་འཛིན་པ་མང་པོ་ཡོད་ན་དེས་ཕན་རྒྱུ་མ་རེད་དུས། རང་རིག་པ་དང་སེམས་ཀྱི་གནས་ལུགས་དེ་ལ་དྲན་པ་དང་ཤེས་བཞིན་གྱིས་སྙམ་བྱེད་ཀྱི་་འདུན་མ་དང་བྲལ་བ་བྱེད་དགོས་པ་ཡིན། སྙན་པ་དང་གྲགས་པ། རྙེད་པ་དང་བཀུར་སྟི་དངོས་འཛིན་བྱས་ནས་གཅིག་སྤངས་གཅིག་སྒྲུབ་དེ་འདྲ་བྱས་ན་བག་ཕེབས་པོ་མང་རྒྱུ་མི་འོང་བས་དེ་གཟའ་གཏད་ཆེད་དུ་གཟུང་བར་མི་བྱ། གང་བྱུང་ན་འབྱུང་བཅུག་དགོས། ཆོས་ལ་བརྩོན་འགྲུས་ཡང་དག་པ་ཞིག་འདོད་ན་བློ་ཐག་གཅིག་གི་སྟེང་ནས་གཅད་ན་དེ་ནས་བརྩོན་འགྲུས་ཡང་དག་པ་འབྱུང་རྒྱུ་རེད་དུས་དེ་ལྟར་བྱེད། དེ་ལྟར་བརྩོན་འགྲུས་བྱེད་མཁན་གྱི་ངོ་བོ་དེའང་བྱེད་བྱ། བྱེད་བྱེད་ཐམས་ཅད་ཆོས་ཉིད་གཅིག་མ་གཏོགས་པའི་སོ་སོ་མེད་པས་ཟད་སར་སྐྱོལ་བར་བྱའོ། (219) །རིག་པ་བསམ་གཏན་གནས་པའི་ཆོས་དྲུག་ནི། །སྣང་ཚུལ་མ་འགགས་བཀྲ་ཡལ་སིང་ངེ་བ། ། ཤེས་པ་མ་རྨུགས་ཡེ་རེ་སིང་ངེ་བ། །འཕྲོ་རྒོད་མ་སྙོག་རང་དངས་སིང་ངེ་བ། ། འཕྲོ་རྒོད་མ་ཤོར་མཉམ་པར་ལྷན་ནེ་བ། །རྨུགས་འཐིབས་མེད་པར་རང་སང་ལྷག་གེ་བ། ། མཐའ་བཞིར་མ་བསྐྱོད་རང་བབས་ཕྱལ་ལེ་བ། །མཚན་ཉིད་དྲུག་ལྡན་གོལ་ས་མེད་པ་ཡིན། ། གསུངས་དུས། ད་རིག་པ་མ་བཅོས་པ་བསམ་གཏན་ལ་གནས་པའི་ཆོས་དྲུག་ཡོད། གང་རེད་ཟེར་ན། ཆོས་ཉིད་མཉམ་པ་ཉིད་ཀྱི་དོན་ལ་མཉམ་པར་བཞག་བསྡད་ཡོད་ན་ཚོགས་དྲུག་གི་སྣང་བ་འདི་འགག་གི་མ་རེད། རྒྱ་མཚོ་ལ་གཟའ་སྐར་ཤར་ནས་ཡོད་དེ་ལ་ཆགས་སྡང་གི་ཞེན་པ་མེད་པའི་སྒོ་ནས་བཀྲ་ཡལ་སིང་ངེ་བ་བསྒོམ་དགོས། དེ་ནས་རིག་པ་དེ་ལའང་གསལ་དྭངས་ངར་དང་བཅས་དགོས་པ་མ་གཏོགས། བཏང་སྙོམས་ལུང་མ་བསྟན་རེད་ན་གཏི་མུག་མ་རིག་པས་བསྒྲིབ་འགྲོ་རྒྱུ་ཡིན་པས་དེ་མ་རིག་པས་མི་སྒྲིབ་པའི་ཡེ་རེ་སིང་ངེ་འདི་བལྟ་དགོས། རྣམ་རྟོག་འཕྲོ་རྒོད་མང་པོ་བྱས་ན་རྣམ་རྟོག་གིས་སྒོམ་གཏོར་བཞག་བསམ་རེ་དོགས་མང་པོ་བྱས་ནས་ཕན་རྒྱུ་མ་རེད། རྣམ་རྟོག་རང་ཤར་རང་གྲོལ་སྒོ་ནས་སིང་ངེ་བ་ལ་བྱེད་དགོས། དེ་ནས་རྣམ་རྟོག་མང་པོ་འཕྲོ། སེམས་རྒོད་དེ་འདྲ་བྱས་ན་ཏིང་ངེ་འཛིན་ཆ་མཉམ་མ་རེད་དུས་ལྷན་ནེ་བའི་ངང་དུ་བཞག །གཏི་མུག་མ་རིག་པའི་རྨུགས་འཐིབས་མེད་པ་འོད་གསལ་ནང་ནས་ཤར་བས་རང་སང་ལྷག་གེ་བ། ཡོད་པ་དངོས་པོ་དང༌། མེད་པ་ཆད་མཐའ་གང་ཡང་མ་ཡིན་པ་མཐའ་བཞིར་མ་བསྐྱོད་རང་བབས་ཕྱལ་ལེ་རུ་འཇོག་ན། མཚན་ཉིད་དྲུག་དང་ལྡན་པའི་རིག་པ་འདི་གོ་འོང་ན་གོལ་ས་མེད་པར་འགྱུར་བ་ཡིན། (220) ལྟ་སྒོམ་ཉམས་སུ་བླང་བའི་ཆོས་དྲུག་ནི། །ཅིར་སྣང་ལྟ་བར་ཤེས་པས་གྲུབ་མཐའི་འཛིན་པ་གྲོལ། ། ཅིར་སེམས་སྒོམ་པར་ཤེས་པས་ཐུན་མཚམས་རིས་ལས་གྲོལ། །ཅི་བྱས་འཛིན་མེད་སྤྱོད་པས་ཆེད་འཛིན་ཞེན་པ་གྲོལ། ། ཅིར་སྣང་དགོངས་པར་ཤར་བས་ཉམས་སུ་མྱོང་བ་གྲོལ། །ཅིར་བགྲོད་ཆོས་ཉིད་ཆོད་པས་ས་ལམ་ཚད་མར་གྲོལ། ། ཅི་བསྒྲུབ་སྐུ་ལྔར་གྲུབ་པས་འབྲས་བུའི་ཞེན་པ་གྲོལ། །དེ་འདྲའི་རྣལ་འབྱོར་ནམ་མཁའ་ལྟ་བུ་ཡིན། ། ཞེས་པ་རྫོགས་པ་ཆེན་པོའི་ལྟ་སྒོམ་མཐར་ཐུག་པ་ཉམས་སུ་ལེན་པའི་གདིང་ཐོབ་འོང་ན་སྣང་བ་ཐམས་ཅད་སྣང་སྟོང་ཟུང་འཇུག་ལྟ་བའི་ངོ་བོ་ཡིན་དུས། དེ་རང་གི་ལྟ་བ་ཡིན་ཟེར་མཁན་འདྲ། གཞན་གྱི་ལྟ་བ་ལ་དགག་པ་གཏོང་རྒྱུ་དེ་འཛིན་པ་རང་ཤུགས་ཀྱིས་གྲོལ་འོང་ལེ་ཡིན། སེམས་མ་བཅོས་པ་གཉུག་མའི་ངོ་བོ་དེ་ཤེས་ན་སེམས་ཀྱིས་གང་དྲན་པ་ཐམས་ཅད་སྒོམ་རེད་དུས་མཉམ་བཞག་དང་རྗེས་ཐོབ་ཀྱི་ཐུན་མཚམས་ཀྱི་བྱ་བ་སོ་སོར་མེད་པས་ཐུན་མཚམས་ཀྱི་རིས་ལས་གྲོལ། ལུས་ངག་ཡིད་ཀྱིས་ཅི་བྱས་ན་དེ་ལ་ཆེད་དུ་འཛིན་པ་དང་མཆོག་འཛིན་མེད་པ་རང་བཞིན་བབས་ཀྱི་དྲན་པ་དང་མ་བྲལ་བ་ཞིག་ཡོད་ན། དེས་འཛིན་ཞེན་ཐམས་ཅད་རང་སར་གྲོལ་བ་མ་གཏོགས། ངས་དགེ་བ་བསྒྲུབས་བཞག་ཡོད། ངས་ཆོས་བྱས་བཞག་ཡོད་ང་རྒྱལ་དང་རློམ་སེམས་མེད་པ་ཤར་བ་ཡིན། ཆོས་ཉིད་རིག་པའི་རང་རྩལ་ཅི་ཤར་འོང་ན་ཆོས་ཉིད་ཀྱི་དགོངས་པ་མ་གཏོགས་མེད་པས་ན་ཉམས་མྱོང་གི་འཛིན་པ་རང་སར་གྲོལ་བར་འགྱུར་བ་ཡིན། དེ་ལྟ་བུ་མཉམ་རྗེས་རིས་མེད་ཀྱི་ལྟ་བ་འདི་ཡང་དག་པ་ཟིན་ནས་ལམ་ཅི་བགྲོད་ན་ཆོས་ཉིད་ཀྱི་ངང་ནས་བགྲོད་ནས་ས་ལམ་ཐམས་ཅད་རང་ཤུགས་ཀྱིས་རྫོགས་འོང་ལེ་ཡིན་དུས། ས་ཨེ་ཐོབ་བསམ་རྒྱུའི་རེ་བ། མི་ཐོབ་བསམ་རྒྱུའི་དོགས་པ་མེད་པ་ཡིན། ལུས་ངག་ཡིད་གསུམ་གྱིས་བྱ་བ་ཅི་བསྒྲུབ་ན་སངས་རྒྱས་སྐུ་ལྔའི་ངང་དུ་ཟིན་ནས་སྐུ་ལྔའི་ཡོན་ཏན་རང་ལ་ཐོབ་སྟེ་འབྲས་བུའི་ཞེན་པ་གྲོལ་བ་ཡིན། དེ་ལྟ་བུའི་རྣལ་འབྱོར་དེ་ནམ་མཁའ་ལྟ་བུ་ཡིན། (221) སྐྱོན་དྲུག་བརྟགས་ཏེ་སྤང་བར་བྱ་བ་ནི། །དད་བརྩོན་ལྡན་ཡང་བླ་མ་འབྲལ་སྔས་ན། ། ལམ་མཐར་མ་ཕྱིན་བྱེའུ་ཕྲུག་མ་བྲལ་འདྲ། །རྒྱུ་འབྲས་གོ་ཡང་འདོད་བློ་མ་ཞིག་ན། ། རྐྱེན་དབང་འཆོར་བ་གཡོ་སྒྱུ་ཁྲམ་པ་འདྲ། །ཤེས་རབ་ཆེ་ཡང་ཉམས་སུ་མ་ལེན་ན། ། དགོས་དུས་མི་བསྟོངས་གཡུལ་ངོར་མཚོན་སྟོར་འདྲ། །རང་ངོ་འཕྲོད་ཀྱང་གོམས་འདྲིས་མ་བྱས་ན། ། རྣམ་རྟོག་དགྲས་ཁྱེར་གཡུལ་ངོའི་བུ་ཆུང་འདྲ། །སྒོམ་ཡུན་རིང་ཡང་ཞེན་བློ་མ་ཞིག་ན། ། ངལ་བ་དོན་མེད་རབས་ཆད་ཁེ་གྲགས་འདྲ། །ཡིན་མིན་ཤེས་ཀྱང་ཕྱོགས་རིས་མ་ཕྱེད་ན། ། ཉོན་མོངས་རོ་ལྡང་མདེའུ་ཤའུ་འདྲ། །དེ་བས་སྐྱོན་དབང་མ་སོང་ཤིན་ཏུ་གཅེས། ། གསུངས་པ་འདི་ཉམས་ལེན་གྱི་སྐྱོན་དྲུག་ཡོད་དེ། དེ་རང་གི་རྒྱུད་ལ་བྱུང་མ་བྱུང་བརྟགས་ཏེ་སྤང་དགོས་པ་ཡིན། གང་རེད་ཟེར་ན། དད་པ་དང་བརྩོན་འགྲུས་བླ་མ་ཅི་མཛད་ལེགས་མཐོང་གི་དད་པ། དམ་པའི་ཆོས་ལ་བརྩོན་འགྲུས་ལྡན་པ་ཡིན་ནའང་ཉམས་ལེན་གྱི་བརྟན་པ་མ་ཐོབ་པ་བླ་མ་དང་འབྲལ་སྔས་ན་ལམ་དེ་མཐར་ཕྱིན་རྒྱུ་མ་རེད༌། དེ་མི་ཕྱིན་འོང་དུས་དཔེར་ན་བྱའི་བྱེའུ་འདི་ཉིད་གཟུགས་པོ་ལ་སྤུ་མ་སྐྱེས་གོང་མ་ཡིས་བྲལ་བཞག་ན་དེས་རང་མགོ་འཐོན་རྒྱུ་མ་རེད། དཔེ་དེ་ལྟ་བུ་ཡིན། ལས་རྒྱུ་འབྲས་བསླུ་བ་མེད་པ་ཚུལ་བཞིན་དུ་གོ་ནསརྒྱུ་འབྲས་བསླུ་བ་མེད་པའི་དོན་ལ་དུས་རྟག་ཏུ་ཉམས་སུ་ལེན་ནའང་ཡུལ་ལ་ཞེན་པའི་འདོད་བློ་མ་ཞིག་ན། དེ་ཆོས་པ་ཟེར་མཁན་འདི་རྐྱེན་ཁར་འཆོར་འགྲོ་རྒྱུ་ཡིན་པས་ན། གཡོ་སྒྱུའི་སྒོ་ནས་མི་མགོ་སྐོར་གཏོང་རྒྱུ་དང༌། བཟང་པོ་རྫུ་བ་དང་ཚུལ་འཆོས་ལ་སོགས་པ་འགྲོ་རྒྱུ་ཡིན། ཐོས་བསམ་སྒོམ་གསུམ་གྱི་ཤེས་རབ་ཆེ་ནའང་རང་གི་སེམས་ལ་ཉམས་ལེན་གནད་དུ་འགྲོ་སྟེ་ཆོས་དང་རང་རྒྱུད་གཅིག་ཏུ་འདྲེས་པ་ཞིག་མ་བྱས་ན། རྐྱེན་བཟང་ངན་ཞིག་འོང་དུས་མཐར་ཐུག་གཉེན་པོས་མི་སླེབས་པས་ན་མི་གཡུལ་ངོར་འཐབ་ས་ཞིག་ལ་མཚོན་ཆ་བརླགས་སོང་ན་དགྲ་གསོད་ཀྱི་མ་རེད་དུས་དཔེ་དེ་ལྟ་བུ་ཡིན། ཆོས་ཉིད་རང་ངོ་འཕྲོད་ནའང་ངོ་འཕྲོད་པ་འདི་ཉིད་ངོ་ཤེས་རྩལ་རྫོགས་བརྟན་པ་ཐོབ་པའི་གོམས་འདྲིས་མ་བྱུང་ན། རྣམ་རྟོག་གི་དགྲ་བོ་ཞིག་གིས་ཆོས་ཉིད་ཀྱི་རང་ངོ་བརླག་འགྲོ། དཔེར་ན་མི་དཔའ་བོའི་བུ་ཞིག་ཡོད་ན་དེ་ཡར་རྩལ་མ་རྫོགས་བར་དུ་གཡུལ་འཐབ་ས་ཞིག་ལ་བཞག་བཞག་ན་དེ་གསད་འགྲོ་ལེ་མ་གཏོགས། བྱིས་པ་ལ་སྟོབས་ཡོད་རྒྱུ་མ་རེད་དུས་དེ་འདྲ་བ་ཡིན། ལོ་ཟླ་བ་ཞག་ཚེ་གྲངས་མང་པོ་ཞིག་སྒོམ་བསྡད་ནའང་ནང་ནས་ཆོས་ཉིད་ཀྱི་འཛིན་པའི་ཞེན་སྣང་འདི་མ་ཞིག་ནས་བཟུང་ཡུན་རིང་པོ་སྡོད་བསྡད་ན་འཕྱི་བ་རྒད་པོ་བསྡད་བསྡད་རེད། ངལ་བ་དོན་མེད་པས་ན་རིགས་བརྒྱུད་མེད་པའི་མ་རྒན་ཡ་གཅིག་ཅིག་འཇིག་རྟེན་གྱི་ཁེ་གྲགས་སྒྲུབ་བསྡད་ན་མོ་རང་བུ་དང་བུ་མོ་གཅིག་མེད་ཡུན་རིང་པོ་འཚོ་འབྱུང་ན་བརྙས་བཅོས་བྱེད་རྒྱུ་མ་གཏོགས་ཡོད་མ་རེད་དུས་དེ་རེད། ལྟ་སྒོམ་སྤྱོད་གསུམ་གྱི་དོན་ལ་ཡིན་པ་དང་མིན་པ་ཚུལ་བཞིན་དུ་ཤེས་ཏེ། དེ་དུས་ཚོད་དང་འབྲེལ་བའི་ཕྱོགས་རིས་མ་ཕྱེ་ནས་བཟུང་སྟེ། རང་གི་ཉོན་མོངས་བཅོམ་བསྡད་ཡོད་བསམ་ནའང་ཉོན་མོངས་ཀྱི་དུག་རོ་ལྡང་འོང་བ། དཔེར་ན་མཚོན་ཆ་འདིས་འབིགས་བཞག་སོང་ན་མདེའུ་འདི་ཤའུ་ནང་ཚུད་སོང་ནས། མདེའུ་འདི་ཚུར་མ་ལོན་ན་ཡུན་རིང་པོ་ནད་རེད་དེ་ཤི་འོང་གི་རེད། དེ་བས་སྐྱོན་དྲུག་སྤོང་བ་ཤིན་ཏུ་གཅེས་པ་ཡིན། (222) གནས་ལུགས་རྟོགས་ན་མི་དགོས་རྣམ་དྲུག་ནི། །རང་ལུས་རི་བོར་དྲི་མེད་སེམས་གནས་ན། ། རི་ངོགས་དབེན་པའི་དགོན་པ་བསྟེན་མི་དགོས། །གང་བྱུང་ཆོས་ཉིད་ངང་ལས་མི་འདའ་ན། ། དུས་ཚོད་ངེས་གཟུང་སྡུག་རྒུར་མཚམས་མི་དགོས། །སྣང་གྲགས་ཡེ་ཤེས་རོལ་པར་འཆར་བ་ན། ། ཐུན་མཚམས་བར་བཅད་ཆེད་དུ་བསྒོམ་མི་དགོས། །སྤང་ཐོབ་མཚན་མ་གཞི་ལ་རང་དག་ན། ། མཚན་བཅས་བསགས་སྣང་འདུན་མ་བཏང་མི་དགོས། །ཅིར་སྣང་སྐུ་གསུམ་ཞིང་དུ་འཆར་བ་ན། ། སྒོམ་སྒྲུབ་ཡུལ་ལ་གཉེན་པོ་བསྟེན་མི་དགོས། །དགོངས་པ་ཕྱོགས་མེད་རྒྱ་ཡན་འཆར་བ་ན། ། རེ་དང་དོགས་པའི་འདུ་ཤེས་བསྐྱེད་མི་དགོས། །དེ་དང་སུ་ལྡན་ཡེ་ཤེས་དོན་དང་མཇལ། ། ཞེས་པ་སྟེ། གནས་ལུགས་རྟོགས་སོང་ན་ཆེད་དུ་བཙལ་མི་དགོས་པ་ཆོས་རྣམ་པ་དྲུག་ཡོད། གང་རེད་ཟེར་ན། རང་གི་ལུས་རི་བོ་ལྟ་བུ་འདིའི་ནང་སེམས་འདི་རྣམ་གཡེང་དང་འདུ་འཛིས་མ་ཁྱེར་གནས་བསྡད་ན། ཆེད་དུ་རི་ངོགས་ཀྱི་རི་ཁྲོད་དབེན་པ་ཞིག་ལ་གནས་དགོས་པའི་དགོས་མཚན་གང་ཡང་མེད། ལུས་ངག་ཡིད་གསུམ་གྱིས་སྤྱོད་པ་གང་བྱས་ན་ཐམས་ཅད་ཆོས་ཉིད་ཀྱི་ངང་ལས་མི་འདའ་བའི་ཉམས་ལེན་ཞིག་སྐྱོང་ཐུབ་ན། ང་ལོ་འདི་ལ་མཚམས་བསྡད། ཟླ་བ་འདི་ལ་མཚམས་བསྡད་ཟེར་མཁན་གྱི་ངེས་གཟུང་དང༌། ཡུན་རིང་པོའི་སྡུག་རྒུར་གྱི་མཚམས་མི་དགོས། ཐུན་དང་ཐུན་མཚམས་ཐམས་ཅད་ལ་ཆོས་ཉིད་ལས་གཡེང་བ་མེད་པ་འདིས་ཆོག་པ་ཡིན། སྣང་གྲགས་རིག་གསུམ་གྱི་སྣང་བ་ལྷ། སྒྲ་གྲགས་སྔགས། དྲན་རྟོག་ཡེ་ཤེས་ཀྱི་རོལ་བ་ཤར་འོང་ན་ཐུན་དང་ཐུན་མཚམས་ཀྱིས་བར་བཅད་དེ་ཐུན་མཚམས་ནས་བྱ་བ་ཅི་ཡང་བྱེད། ཐུན་དངོས་གཞི་སྐབས་མི་བྱེད་པ་དེ་འདྲ་བསྒོམ་མི་དགོས། སྤང་བྱ་གསར་དུ་སྤང་རྒྱུ་དང༌། འཐོབ་བྱ་གསར་དུ་ཐོབ་པ་མེད་པ་བསལ་བཞག་དང་བྲལ་བའི་ཆོས་ཉིད་རང་གི་རྒྱུད་ལ་རྩ་བ་སྐྱེས་སོང་ན་མཚན་བཅས་ཀྱི་དགེ་སྦྱོར་མང་པོ་རྒྱ་ཆེན་པོ་བསགས། སྐད་གྲགས་ཆེན་པོའི་འདུན་མ་བཏང་མི་དགོས། སྒོ་གསུམ་གྱི་སྣང་བ་ཅི་ཤར་བ་ཐམས་ཅད་སྐུ་གསུམ་གྱི་རོལ་པའི་ཞིང་དུ་འཆར་ཐུབ་ན། ཆེད་དུ་སྒོམ་པ་དང༌། སྒྲུབ་པ་དང༌། བསྙེན་སྒྲུབ་མང་པོ་གཉེན་པོ་བསྟེན་དགོས་པ་མ་ཡིན། ཆོས་ཉིད་ཀྱི་དགོངས་པ་ཕྱོགས་མེད་རྒྱ་ཡན་འདི་འཆར་ཐུབ་ན་འབྲས་བུ་སངས་རྒྱས་ཀྱི་གོ་འཕང་འཐོབ་བསམ་པའི་རེ་བ་དང༌། རང་ལ་མཁས་པ་ཞིག་འོང་བསམ་རྒྱུའི་དོགས་པའི་འདུ་ཤེས་ཐམས་ཅད་བསྐྱེད་མི་དགོས། དེ་དང་སུ་ལྡན་ན་ཡེ་ཤེས་རྗེན་པའི་དོན་དང་མཇལ་བ་ཡིན། (223) འགྲོ་བ་དྲུག་གི་མན་ངག་བསྟན་པ་ནི། །མི་དགེ་ཐུབ་པའི་མི་དེ་རང་བཞིན་དཔའ་བོར་འགྲོ། ། དུག་ལྔ་ཁོང་གསོད་མི་དེ་སྐྱེས་བུ་མཐུ་ཅན་འགྲོ། །དམིགས་འཛིན་མེད་པའི་མི་དེ་དགེ་སྦྱོར་ཅན་དུ་འགྲོ། ། ཤེས་བཞིན་བག་ཡོད་འཆང་དེ་མཁས་ཤིང་མཛངས་པར་འགྲོ། །གནོད་འཛུགས་སྤོང་བའི་མི་དེ་གོ་མཚོན་ཅན་དུ་འགྲོ། ། དམ་ཅན་བསྐོར་བའི་མི་དེ་འཁོར་འབངས་ཅན་དུ་འགྲོ། །དེ་ལྟར་ཅི་འགྲོ་བྱ་བ་གདམས་པའི་མཆོག །ཅེས་པ་སྟེ། གོང་ནས་བཤད་པ་ལྟར་དུ་ཉམས་སུ་ལེན་ན་རང་ཤུགས་ཀྱིས་འབད་མི་དགོས་པ་འགྲོ་བ་དྲུག་གི་མན་ངག་ཡོད། གང་རེད་ཟེར་ན། མི་དགེ་སྡིག་པ་གཏན་ནས་མི་བྱེད་པ་དྲན་ཤེས་བག་ཡོད་ཀྱིས་བསྲུང་ཐུབ་པའི་མི་དེ་དཔའ་བོ་འདི་ཡིན་ཏེ། སྡིག་པ་མི་དགེ་བའི་དབང་དུ་མ་སོང་ནས་བཟུང་སྟེ་ཚེ་རབས་ཐམས་ཅད་ལ་འཁོར་བའི་དགྲ་བོ་ལས་གྲོལ་བསྡད་དུས་དཔའ་བོའི་མཆོག་ཏུ་གྱུར་པ་དེ་ཡིན། ཉོན་མོངས་པ་དུག་ལྔ་ཁོང་ནས་ཤར་འོང་བ་དང་མཉམ་དུ་དེ་ལ་དེ་མ་ཐག་ཏུ་གཉེན་པོས་དུག་ལྔ་མགོ་ཡན་ཙམ་མ་བཏང་ན། སྐྱེས་བུ་ནུས་མཐུ་ཅན་ཞེས་བྱ་བ་དེ་ལ་གོ་དགོས། དམིགས་འཛིན་མེད་པའི་ཆོས་ཉིད་ལྟ་བའི་ངང་དུ་བྱས་ནས་དུས་རྟག་ཏུ་དགེ་སྦྱོར་མཐར་ཕྱིན་པའི་གང་ཟག་གི་མི་དེ་དེ་ཡིན། རང་གི་ལུས་དང་སེམས་ཡང་ཡང་བརྟགས་པའི་ཤེས་བཞིན་གྱི་བག་ཡོད་འཆང་བ་ཡིན་ན། དེ་མི་དེ་བྱ་བ་ལས་ཀ་གང་བྱེད་ནའང་འཁྲུལ་བ་དང༌། སྐྱོན་གཏན་ནས་མེད་པས་ན་མཁས་ཤིང་མཛངས་པ་མི་འཇོན་པོ་ཅན་དུ་འགྱུར་བ་ཡིན། རང་ལ་ཚུར་གནོད་པ་བྱས་ནས་ཕར་ལ་ཕན་པ་བཏགས། དེ་ལ་གནོད་སེམས་མེད་པའི་མི་འདི་ཡིན་ན་གོ་མཚོན་ཐོགས་པའི་མི་དེ་དང་འདྲ་བ་ཡིན། དམ་ཅན་ཆོས་སྐྱོང་ཐམས་ཅད་དུས་རྟག་ཏུ་སྐོང་བ་བྱེད་པའི་མི་དེ་འཁོར་འབངས་རང་ཤུགས་ཀྱིས་བྱུང་སོང་བས་ན་འདུ་འོང་བ་ཡིན། དེ་ལྟར་ཅི་འགྲོ་བ་བྱས་ན་གདམས་ངག་ཐམས་ཅད་ཀྱི་མཆོག་ཡིན། (224) བསླུ་བས་སྤང་བར་བྱ་བའི་ཆོས་དྲུག་ནི། །རང་རིག་མ་བསླངས་གཞན་རིག་རྫུན་པོས་བསླུ། ། འོད་གསལ་མ་ཡིན་ཞི་གནས་ལྟེང་པོས་བསླུ། །ཆིག་ཆོད་མ་ཡིན་བཏང་སྙོམས་འབྱམས་པས་བསླུ། ། རང་དག་མ་ཡིན་རྣམ་རྟོག་ཉིང་འཁྲུལ་བསླུ། །ཟུང་འཇུག་མ་ཡིན་བྱར་མེད་ཁ་འབྱམས་བསླུ། ། རང་གནས་མ་ཡིན་རྩེ་གཅིག་སེམས་འཛིན་བསླུ། །འདྲ་གཉིས་བསླུ་བས་དོན་མེད་མ་བཏང་ཅིག །ཅེས་པ་སྟེ། རང་གི་སེམས་སླུ་བར་བྱེད་པའི་སྤང་བྱའི་ཆོས་དྲུག་ཡོད། གང་རེད་ཟེར་ན། རང་གི་རིག་པའི་ཆོས་ཉིད་ཀྱི་དོན་དེ་རྗེན་པ་མ་རྟོགས་ནས་བཟུང་སྟེ་གཞན་ལ་ངོ་སྤྲོད་མང་པོ་བྱས་ན་རྫུན་གྱི་སྒོ་ནས་མགོ་སྐོར་གཏོང་བ་ཡིན། ཆོས་ཉིད་འོད་གསལ་གྱི་དགོངས་པ་ནང་ནས་མ་ཤར་ནས་བཟུང༌། སེམས་རང་བཞིན་གྱིས་གནས་བསྡད་ན་ཞི་གནས་བཏང་སྙོམས་ལུང་མ་བསྟན་ལྟ་བུ་ལ་འགྲོ་བ་ཡིན། དེ་ནས་གཉེན་པོ་ཆིག་ཆོད་ཀུན་གྲོལ་ཟེར། གཉེན་པོ་གཅིག་གིས་སྤང་བྱ་ཐམས་ཅད་འཇོམས་ཐུབ་བྱེད་ཅིག་མ་བྱས་ནས་བཟུང༌། དགེ་སྡིག་ལུང་མ་བསྟན་བཏང་སྙོམས་ཀྱི་དབང་དུ་རྩེ་གཅིག་ཏིང་ངེ་འཛིན་འགྲོ་བ་ལྟ་བུ་ཡིན། རང་ཤར་རང་གྲོལ་གྱིས་རྣམ་རྟོག་ཐམས་ཅད་དག་མ་ཐུབ་ནས་བཟུང་སྟེ་རྣམ་རྟོག་གི་འཁྲུལ་པ། འཁྲུལ་པ་ལས་ཀྱང་ཡང་འཁྲུལ་རེད་དེ་འཁྲུལ་པ་ཉིང་དུ་བསྐྱུར་འགྲོ་བ་ཡིན། ཐབས་ཤེས་ཟུང་འཇུག་གི་དོན་མ་ཤེས་ནས་བཟུང་སྟེ། ང་བྱར་མེད་རྫོགས་པ་ཆེན་པོ་ཡིན་ཟེར་ལྟ་བ་ཁ་ལ་འབྱམས་སོང་དུས་བསླུ་བ་ཡིན། ཡེ་བབས་རང་གནས་ཀྱི་དགོངས་པ་མ་རྟོགས་ནས་བཟུང༌། དེ་ནས་ཞི་གནས་ལྟ་བུ་རྩེ་གཅིག་ཏུ་བསྒོམས་ཏེ། ཞི་གནས་ཡུན་རིང་པོ་སྒོམ་ནའང་ཉོན་མོངས་རྩ་བ་ནས་སྤོང་མི་ཐུབ་ནས་རང་གི་བསླུ་བར་འགྲོ་བ་ཡིན། དེ་ལ་འདྲ་འདྲ་མང་པོ་ཡོད་པའི་ཕྱིར་ན་བཟང་པོ་འདི་རང་གི་རྒྱུད་ལ་བསྟེན། འདྲ་ལ་ཁད་ངན་པ་རེད་སོང་ན་དེའི་དབང་དུ་མ་བཏང་ཞིག(225) །འགྲོ་བ་དྲུག་གི་རང་བཞིན་བསྟན་པ་ནི། །དམིགས་མེད་རང་བཞིན་མ་རྟོགས་དགེ་བཅུ་འཆིང་བར་འགྲོ། ། རང་ལ་ཞེན་ལོག་མ་སྐྱེས་སྤྲོས་མེད་བླང་དོར་འགྲོ། །ཆོས་འདས་དབྱིངས་སུ་མ་བྱས་བསྒོམས་ཀྱང་བློ་བྱས་འགྲོ། ། ཐུག་ཕྲད་རང་ངོ་མ་རྟོགས་བསྒོམས་ཀྱང་བཅོས་མར་འགྲོ། །ངང་དངས་གནས་ལུགས་མ་ཤེས་བསྒོམས་ཀྱང་རྟོག་པར་འགྲོ། ། ཡེ་གྲོལ་འཛིན་མེད་མ་ཤེས་བསྒོམས་ཀྱང་མཚན་མར་འགྲོ། །འགྲོ་བའི་གནས་ལས་ལོག་པ་ཤིན་ཏུ་གཅེས། ། ཞེས་པ་འགྲོ་བ་དྲུག་གི་རང་བཞིན་གང་ཡིན་ཞེ་ན། སྟོང་ཉིད་དམིགས་པ་མེད་པའི་དོན་དེ་མ་རྟོགས་ནས་བཟུང་སྟེ་རང་གིས་དགེ་བ་བཅུ་མང་པོ་ཞིག་སྒྲུབ་བསྡད་ན་དེ་མཚན་བཅས་ཀྱི་དགེ་བ་རེད་དུས། དེ་ལ་ང་རྒྱལ་དང་རློམ་སེམས་མང་པོ་སྐྱེས་རང་གི་རྒྱུད་ལ་འཆིང་བྱེད་མ་གཏོགས་གྲོལ་བྱེད་མི་བྱེད་གསུངས་རེད། རང་གིས་ནང་ནས་ཁམས་གསུམ་འཁོར་བ་ལ་ཞེན་ལོག་ཡང་དག་པ་ཞིག་མ་སྐྱེས་ན་རི་ཁྲོད་དབེན་པ་ལ་འགྲོ་ཡི་ཡོད། ང་བྱར་གཏོང་ཡིན་ཟེར་སྤྲོས་མེད་བྱེད་བསྡད་ན་དོན་དུ་སྙན་གྲགས་སྒྲུབ་བྱེད་ཀྱི་ངོ་བོ་ལ་འགྲོ་བ་ཡིན། བྱས་པའི་ཆོས་ཐམས་ཅད་ལས་འདས་པའི་ཆོས་ཉིད་ཀྱི་དབྱིངས་དགོངས་པ་དེ་ཚུལ་བཞིན་དུ་མ་རྟོགས་ནས་ལོ་མང་པོ་བསྒོམས་ཡོད། ངས་བསྐྱེད་རིམ་བསྒོམས་བཞག་ཡོད། རྫོགས་རིམ་བསྒོམས་བཞག་ཡོད་ན་བློ་བྱས་ཀྱིས་འཆིང་བ་མ་གཏོགས་གྲོལ་ཐུབ་རྒྱུ་མ་ཡིན། ཉོན་མོངས་སེམས་ལས་ཤར་བ་དང་གཉེན་པོ་བསྟེན་ནས་ཐུག་ཕྲད་ཀྱི་སྒོ་ནས་འབྲལ་མ་ཐུབ་ན། སྒོམ་སྒྲུབ་མང་པོ་བྱེད་སྐབས་བཅོས་མ་ལ་འགྲོ་དུས་བཅོས་མས་དོན་མི་རྟོགས། ཆོས་ཉིད་རང་གི་དགོངས་པ་འདི་ཤེས་འོང་ན་འོད་གསལ་བའི་དགོངས་པ་རང་ཤུགས་ཀྱིས་འདོན་འོང་བ་ཡིན། དེ་གནས་ལུགས་འདི་མ་ཤེས་ནས་བཟུང་སྟེ་དམིགས་གཏད་ཅན་གྱི་སྒོམ་པ་མང་པོ་བྱས་ན་རྣམ་རྟོག་གི་སྒོམ་དུ་འགྲོ་བ་ཡིན། ཆོས་ཉིད་ཀྱི་ངོ་བོ་ཡེ་ནས་གྲོལ་བ་འཛིན་མེད་ཀྱི་རང་བཞིན་མ་ཤེས་ན་ཞི་གནས་དང་བསམ་གཏན་བསྐྱེད་རིམ་རྫོགས་རིམ་མང་པོ་སྒོམ། མཚན་མའི་ལྟ་བ་ལས་མི་འདའ་བ་ཡིན་པས་ན། འགྲོ་བའི་གནས་ལས་ཉིད་དེ་གོལ་ས་ལ་མ་སོང་བ་ཤིན་ཏུ་གཅེས་པ་ཡིན། (226) གསོད་པ་དྲུག་གི་གདམས་ངག་བསྟན་པ་ནི། །འདྲེ་གདོན་ཞི་བར་འདོད་ན་ལུས་སྲོག་གཅེས་འཛིན་སོད། ། མཐུན་འཇུག་བྱ་བར་འདོད་ན་ང་རྒྱལ་ཁེངས་སེམས་སོད། །སྡུག་བསྔལ་ཞི་བར་འདོད་ན་གཉིས་འཛིན་མཚན་མ་སོད། ། གནས་ལུགས་དགོངས་པ་འདོད་ན་གཉེན་པོ་མཆོག་འཛིན་སོད། །གཉིས་མེད་ཡེ་ཤེས་འདོད་ན་སྒོམ་བློའི་གཉེན་པོ་སོད། ། ཚེ་གཅིག་བྱང་ཆུབ་འདོད་ན་ཕྱི་བཤོལ་ལེ་ལོ་སོད། །དེ་དག་ལྡན་ན་གང་ཡིན་བདུད་བཞིའི་དགྲ་ལས་རྒྱལ། ། ཞེས་པ་སྟེ། གསོད་པ་དྲུག་གི་གདམས་ངག་འདི་གང་ཡིན་ཟེར་ན། ཕྱིའི་འདྲེ་གདོན་འདི་ཞི་བར་འདོད་ན། ཕྱིའི་འདྲེ་གདོན་ཕྱི་ནས་བཙལ་མི་དགོས་ཏེ་ནང་ནས་རང་གི་ལུས་སེམས་ལ་གཅེས་འཛིན་འདི་འབོར་སོང་ན། ནད་གདོན་གྱིས་བླ་ཚེ་འཕྲོག་པ་དང༌། རྐུ་བ་ལ་སོགས་པ་ཐུབ་རྒྱུ་མ་རེད་དུས་དེ་རེད། འཇིག་རྟེན་མཐུན་འཇུག་རྒྱ་ཆེན་པོ་ཞིག་བྱེད་པར་འདོད་ན་རང་དམའ་ས་ལ་བཟུང་སྟེ་ང་རྒྱལ་དང་ཁེངས་སེམས་སྤངས་སོང་ན་དེ་ཐམས་ཅད་ཀྱི་མཐུན་པོ་འོང་རྒྱུ་རེད་དུས་དེ་ལྟར་དང༌། རང་གི་རྒྱུད་ལ་སྡུག་བསྔལ་འདི་ཞི་བར་འདོད་ན་གཟུང་འཛིན་གཉིས་སྣང་གི་མཚན་མ་འདི་སྤང་དགོས་རེད་དེ་སྡུག་བསྔལ་ཐམས་ཅད་ཀྱི་རྩ་བ་གཉིས་འཛིན་གྱི་རྟོག་པ་ལས་བྱུང་གི་རེད་དུས་དེ་ཡིན། གནས་ལུགས་ཀྱི་དགོངས་པ་ཚུལ་བཞིན་དུ་རྟོགས་པར་འདོད་ན། གཉེན་པོ་ཟེར་མཁན་ཞིག་སྤང་བྱ་ལོགས་སུ་འཚོལ་འོང་རྒྱུ་ལྟ་བུ་དང༌། སྒོམ་བྱ་ཡིན་པའི་མཆོག་འཛིན་གྱི་ལྟ་བ་ཕར་སོད། ཐབས་ཤེས་གཉིས་མེད་ཀྱི་དོན་བསྒོམ་པར་འདོད་ན་ནི། སྒོམ་བློའི་གཉེན་པོའི་སྒོ་ནས་དམིགས་གཏད་འཛིན་པ་ཅན་གྱི་སྒོམ་པ་འདི་ཕར་སོད་དགོས། ཚེ་གཅིག་བྱང་ཆུབ་འདོད་ན་ནི་དུས་རྟག་ཏུ་ཉིན་མཚན་ཡེངས་མེད་དུ་བརྩོན་པ་མ་གཏོགས། ད་རེས་མ་ཡིན་རྗེས་ནས་ཡིན། ལོ་གཞོན་དུས་མ་ཡིན་རྒས་དུས་ཡིན་བསམ་པ་དེ་ལྟ་བུའི་ལེ་ལོ་སོད། དེ་དག་གང་ཡིན་ན་བདུད་བཞིའི་དགྲ་ལས་རྒྱལ་བར་འགྱུར་བ་ཡིན། (227) མེད་པ་དྲུག་གི་རང་བཞིན་བསྟན་པ་ནི། །སེམས་ཅན་ཅི་མགུ་བྱས་ན་རྒྱལ་མཆོད་ལོགས་ན་མེད། ། གཞན་དོན་དང་ལེན་བྱས་ན་ཐར་ལམ་ལོགས་ན་མེད། །དབྱེ་བསལ་གཉིས་མེད་རྟོགས་ན་མཉམ་ཉིད་ལོགས་ན་མེད། ། ཡུལ་སེམས་གཉིས་མེད་རྟོགས་ན་ཆོས་ཉིད་ལོགས་ན་མེད། །འཁོར་བ་བདེན་མེད་ཤེས་ན་མྱང་འདས་ལོགས་ན་མེད། ། སྒྲུབ་མཁན་ངོ་བོ་སྟོར་ན་གོལ་སྒྲིབ་བསལ་དུ་མེད། །དེ་ལྟར་རྟོགས་རྣམས་ཆོས་སྐུ་རང་ཆས་འགྲུབ། ། ཅེས་པ་སྟེ། མེད་པ་དྲུག་གི་རང་བཞིན་འདི་གང་ཡིན་ཟེར་ན། སེམས་ཅན་གཞན་ལ་ཕན་ཅི་ཐོགས་ཀྱི་སྒོ་ནས་མགུ་བར་བྱས་ན་སངས་རྒྱས་ལ་མཆོད་པ་མི་དགོས་འདུག །སེམས་ཅན་ཕན་པར་འབྱུང་ན་སངས་རྒྱས་མཆོད་པའི་ཚོགས་ཐམས་ཅད་དུ་འགྱུར་བ་དེ་ཡིན། གཞན་སེམས་ཅན་གྱི་དོན་དེ་གཙོ་བོ་བྱས་ཏེ་གཞན་ལ་ཕན་གང་ཐུབ་ཐུབ་བྱེད་དེ་རང་དོན་ཡིད་བྱེད་ཀྱི་རྩ་བ་དེ་སྤངས་བཞག་ན་ཐར་པ་བྱང་ཆུབ་ཀྱི་ལམ་དེ་ལོགས་སུ་འཚོལ་དགོས་པ་མ་ཡིན། ཆོས་ཉིད་དབྱེ་བསལ་མེད་པའི་དོན་དེ་ཚུལ་བཞིན་དུ་རྟོགས་ན་འཁོར་འདས་མཉམ་པ་ཉིད་ཀྱི་ལྟ་བ་ཟེར་རྒྱུ་དེ་ལོགས་སུ་འཚོལ་མི་དགོས། ཡུལ་དང་སེམས་གཉིས་པོ་ལག་པ་སྦྲེལ་འགྲོ་དུས་འཁྲུལ་གྱི་རེད་དུས། ཡུལ་ཡང་སྟོང་པ་ཉིད། སེམས་ཀྱང་སྟོང་པ་ཉིད་ཡུལ་སེམས་གཉིས་མེད་ཀྱི་དོན་རྟོགས་སོང་ན་ཆོས་ཉིད་ཀྱི་དགོངས་པ་ལོགས་ན་འཚོལ་མི་དགོས། ཁམས་གསུམ་འཁོར་བའི་སྣང་ཆ་གང་ཡིན་ན་བདེན་མེད་སྒྱུ་མ་ལྟ་བུ་ཤེས་ཚར་ན་འཁོར་བས་བསླུ་མ་ཐུབ་དུས། མྱ་ངན་ལས་འདས་པ་འཁོར་བ་སྤོང་བའི་ཕ་རོལ་ན་ཡོད་རྒྱུ་ཞིག་ལོགས་ན་འཚོལ་མི་དགོས། སངས་རྒྱས་གོ་འཕང་སྒྲུབ་མཁན་ཟེར་མཁན་དེའི་ངོ་བོ་དེ་ལ་བསྒྲུབ་བྱ་སྒྲུབ་བྱེད་མེད་པའི་ཆོས་ཉིད་ཅིག་རྟོགས་སོང་ན་ལམ་གྱི་གོལ་ས་དང་སྒྲིབ་ས་ཟེར་རྒྱུ་མེད། དེ་ལྟར་རྟོགས་ན་ཆོས་སྐུ་རང་གནས་ཀྱི་དགོངས་པ་རང་ཤུགས་ཀྱིས་འཆར་བ་འགྱུར་བ་ཡིན། (228) དཀའ་བ་དྲུག་གི་རང་བཞིན་བསྟན་པ་ནི། །ཆོས་ལ་ཞུགས་དཀའ་དེ་བས་མི་ལྡོག་དཀའ། ། དེ་སྣོད་ཤེས་དཀའ་དེ་བས་རྒྱུད་སྦྱོར་དཀའ། །དམ་ཚིག་ཐོབ་དཀའ་དེ་བས་ལེགས་བསྲུང་དཀའ། ། ཟབ་དོན་ཕྲད་དཀའ་དེ་བས་ཉམས་ལེན་དཀའ། །དགོངས་པ་སྐྱེ་དཀའ་དེ་བས་སྐྱོང་བ་དཀའ། ། གཞན་དོན་བྱེད་དཀའ་དེ་བས་སྐྱོ་བཟོད་དཀའ། །སངས་རྒྱས་འདོད་ན་དཀའ་ཡང་བསྒྲུབ་འཚལ་ལོ། ། ཞེས་པ་དཀའ་བ་དྲུག་གི་རང་བཞིན་འདི་གང་ཡིན་ཞེ་ན། དམ་པའི་ཆོས་ཀྱི་སྒོ་རུ་ཞུགས་པ་འདི་ནི་ཤིན་ཏུ་ནས་ཀྱང་དུས་རྒྱ་ལམ་རེས་འགའ་ཙམ་མ་གཏོགས་དཀའ་མོ་ཡིན། དེ་བས་ཀྱང་ཆོས་ལ་ཞུགས་ནས་ཆོས་མཐར་ཕྱིན་ཏེ་ཕྱིར་མི་ལྡོག་པ་བྱེད་པ་དེ་བས་དཀའ་བ་ཡིན། སྡེ་སྣོད་གསུམ་ལ་ཐོས་བསམ་སྒོམ་གསུམ་བྱས་པ་དེ་ཤེས་པར་དཀའ། ཐོས་བསམ་སྒོམ་གསུམ་བྱས་ཧ་ལམ་ཤེས་སོང་ནའང་ཤེས་པའི་དོན་དེ་རང་གི་སེམས་རྒྱུད་ལ་སྦྱོར་བའི་ཆོས་དང་སེམས་རྒྱུད་གཉིས་འདྲེས་པ་འདི་དཀའ་མོ་ཡིན། གསང་སྔགས་རྡོ་རྗེ་ཐེག་པའི་དམ་ཚིག་འདི་བསྲུང་དཀའ་བ་ཡིན་ཏེ་དེ་བས་ཀྱང་དམ་ཚིག་ཁས་ལེན་ཚར་ནས་མཐར་མ་ཕྱིན་བར་དུ་ལེགས་པར་བསྲུང་བ་དེ་དཀའ་བ་ཡིན། དེ་ནས་ཟབ་དོན་ཕྱག་རྒྱ་ཆེན་མོ་དང་རྫོགས་པ་ཆེན་པོའི་གདམས་ངག་དང་ཕྲད་པར་དཀའ་སྟེ། གདམས་ངག་ཕྲད་པ་བས་ཀྱང་གདམས་ངག་དེ་ཉམས་ལེན་བྱེད་དཀའ་བ་ཡིན། ཆོས་ཉིད་ཀྱི་དགོངས་པ་མ་ནོར་བ་རྒྱུད་ལ་སྐྱེ་བར་དཀའ་སྟེ་དགོངས་པ་མ་ནོར་བ་རྒྱུད་ལ་སྐྱེས་ནའང་དེ་མྱོང་བའི་སྒོ་ནས་མཐའ་མ་ཐོན་གྱི་བར་དུ་ཉམས་ལེན་མཐར་སྐྱོང་བ་དཀའ་བ་ཡིན། གཞན་སེམས་ཅན་གྱི་དོན་བྱེད་པ་དཀའ་སྟེ་དེ་བས་ཀྱང་སེམས་ཅན་གཞན་གྱི་དོན་བྱས་ན་ཕ་ལ་ཕན་པ་བྱས་ནའང་དྲིན་མི་ཤེས་པ་དང༌། ཚུར་ལ་གནོད་པ་མང་པོ་བྱེད་འོང་ན་དེ་ལ་བཟོད་པ་བསྒོམ་པ་དཀའ་བ་ཡིན། སངས་རྒྱས་གོ་འཕང་འཐོབ་པར་འདོད་ན་ནི་དེ་དཀའ་བ་དྲུག་པོ་འདི་དཀའ་ལས་ཆེ་ནའང་ཡིན་གཅིག་མིན་གཅིག་རང་གི་རྒྱུད་ལ་ཨེ་སྦྱོར་བལྟ་སྟེ་བསྒྲུབ་དགོས་པ་ཡིན། (229) ངོ་མཚར་ཆེ་བའི་གདམས་ངག་རྣམ་དྲུག་ནི། །དད་བརྩོན་ཡོད་ན་ཆོས་ཀྱི་སྦྱིན་པ་ལ། ། དགོས་སུ་སྤྱོད་རྒྱུ་ཡོད་པ་ངོ་མཚར་ཆེ། །མོས་གུས་ཡོད་ན་བླ་མ་སངས་རྒྱས་ལ། ། གདམས་ངག་མཉན་དུ་ཡོད་པ་ངོ་མཚར་ཆེ། །ཟབ་མོའི་ཐབས་ཀྱིས་ཟིན་ན་འདོད་ཡོན་ལྔ། ། མ་སྤངས་སྤྱོད་པས་གྲོལ་བ་ངོ་མཚར་ཆེ། །བརྩོན་པས་ཉམས་སུ་བླངས་ན་སེམས་ཅན་གྱིས། ། ཚེ་གཅིག་སངས་རྒྱས་འགྲུབ་པ་ངོ་མཚར་ཆེ། །རྟོགས་པའི་ངང་ལ་མ་ཡེངས་བསྒོམས་བྱས་ན། ། གཏིང་གསལ་ཆོས་ཉིད་མངོན་གྱུར་ངོ་མཚར་ཆེ། །དཀྱིལ་འཁོར་གསུམ་ལ་རྟག་ཏུ་འདྲིས་བྱས་ན། ། སྐུ་གསུམ་ཡེ་ཤེས་འཆར་བ་ངོ་མཚར་ཆེ། ། གསུངས་དུས་དཀའ་བ་དྲུག་པོ་དེ་ཚུལ་བཞིན་དུ་སྒྲུབ་བསྡད་ན་ངོ་མཚར་ཆེན་པོ་ཆོས་དྲུག་ཏུ་རྣམ་པ་ཡོད། གང་རེད་ཟེར་ན། དད་པ་དང་བརྩོན་འགྲུས་ཡོད་ན་དམ་པའི་ཆོས་ཀྱི་སྦྱིན་པ་དེ་ལ་རང་གིས་དུས་རྟག་ཏུ་ལོངས་སུ་སྤྱོད་རྒྱུ་ཡོད་ན། ཆོས་ཀྱི་ཆེ་བ་འདི་དད་པ་དང་བརྩོན་འགྲུས་གཉིས་ཀྱི་སྒོ་ནས་ཤེས་འོང་རྒྱུ་རེད་དུས་ངོ་མཚར་ལྷག་པར་དུ་ཆེ་བ་ཡིན། མོས་གུས་བཅོས་མ་མ་ཡིན་པ་ཞིག་ཡོད་ན་བླ་མ་སངས་རྒྱས་ཀྱི་སྐུ་མདུན་གདམས་ངག་ཞུ་དུས་ཡོད་པ་དེ། བསྐལ་པ་མང་པོ་ལ་ནོར་ལོངས་སྤྱོད་དང་འཁོར་ལོ་བསྒྱུར་བའི་རྒྱལ་པོ་ཐོབ་པ་ལས་ཀྱང་ངོ་མཚར་ཆེ་བ་ཡིན། ཟབ་མོའི་ལམ་འདི་ལ་ཐབས་ཀྱིས་ཟིན་ན་འདོད་པའི་ཡོན་ཏན་ལྔ་པོ་འདི་དག་ཐམས་ཅད་ཀྱང་སྒྱུ་མ་དང་རྨི་ལམ་ལྟ་བུ་ཤེས་པའི་སྒོ་ནས། འདོད་ཡོན་ཆེད་དུ་སྤོང་མི་དགོས་པ་འདོད་ཡོན་ལམ་གྱི་གྲོགས་སུ་འགྱུར་ཏེ་སྤྱོད་པས་གྲོལ་བ་སྟེ་གསང་སྔགས་ཐབས་ཀྱི་ལམ་ཡིན་དུས་ངོ་མཚར་ཆེན་པོ་ཡིན། བརྩོན་པས་རྩེ་གཅིག་ཉམས་སུ་བླང་ན་ད་ལྟ་ཐ་མལ་པའི་སེམས་ཅན་ཞིག་ཡིན་ནའང་ཚེ་གཅིག་ལུས་གཅིག་གིས་སྟེང་དུ་སངས་རྒྱས་ཀྱི་གོ་འཕང་འགྲུབ་རྒྱུ་ཡོད་པ་དེ་ལམ་ཐག་ཉེ་བ་ཤིན་ཏུ་ངོ་མཚར་ཆེ་བ་ཡིན། ཆོས་ཉིད་རྟོགས་པའི་ངང་ལ་དུས་རྟག་ཏུ་མ་ཡེངས་པ་སྒོམ་བསྡད་ན་ཆོས་ཉིད་འོད་གསལ་བའི་ཡེ་ཤེས་དེ་ནང་ནས་གསལ་དུས། གཏིང་ནས་གསལ་བ་ཆོས་ཉིད་དགོངས་པ་མངོན་དུ་གྱུར་ན་ཟག་མེད་ཀྱི་ཡོན་ཏན་ཐམས་ཅད་རང་ཤུགས་ཀྱིས་ཤར་འོང་རྒྱུ་ཡིན་པ་ངོ་མཚར་ཆེ། སྣང་གྲགས་རྟོག་གསུམ་སངས་རྒྱས་ཀྱི་སྐུ་གསུང་ཐུགས་ཀྱི་དཀྱིལ་འཁོར་འདི་ཤར་བ་འདྲིས་པར་བྱས་ན། སྐུ་གསུམ་གྱི་ཡེ་ཤེས་ལོགས་སུ་འཚོལ་མི་དགོས་པ་ད་ལྟ་སྣང་གྲགས་རྟོག་པ་འདིའི་ནང་དུ་འཆར་བ་སྟེ་ངོ་མཚར་ཆེ་བ་ཡིན། (230) ཆོས་བྱེད་རྣམས་ཀྱི་སྐྱོན་དྲུག་བསྟན་པ་ནི། །བྱེ་བྲག་མི་ཤེས་ལྟ་བའི་མིག་དང་བྲལ། ། གཏན་དུ་དགོས་པ་དགེ་སྦྱོར་གྲོགས་དང་བྲལ། །ཐར་པར་ཁྲིད་བྱེད་བཤེས་གཉེན་ལོང་ཁྲིད་མེད། ། ཐོགས་པར་བྱེད་པ་ཐོས་བསམ་འཁར་བ་ཆག །མི་འདོད་ཉོན་མོངས་གཟུང་འཛིན་གདོན་གྱིས་བརླབས། ། ཐར་མེད་སྲིད་ལས་ངན་སོང་གཡང་མཆོང་བ། །ཉེས་པ་དྲུག་ལྡན་འགྲོ་བ་འདི་དག་ཀུན། ། སྙིང་རྗེས་བཟོད་དཀའ་མཆི་མ་འཁྲུག་ནའང༌། །ལས་ངན་མ་ཟད་དྲང་བའི་ཐབས་དང་བྲལ། ། ཞེས་པ་ཆོས་བྱེད་པ་རྣམས་ལ་སྐྱོན་དྲུག་ཡོད། གང་རེད་ཟེར་ན། ལྟ་བ་བཟང་ངན་གྱི་བྱེ་བྲག་དེ་ཚུལ་བཞིན་དུ་མི་ཤེས་ན་ལྟ་བ་ཡང་དག་པ་ཞིག་ཤེས་ཀྱི་མ་རེད། ལྟ་བ་ཡང་དག་པ་མ་ཤེས་ན་ཐར་པའི་ལམ་དུ་འགྲོ་བྱེད་ཀྱི་མིག་ལྟ་བུ་ལྟ་བ་རེད་དུས་དེ་ལྟ་བའི་མིག་དང་བྲལ་དུས། གཏན་དུ་དགོས་པའི་དགེ་སྦྱོར་གྲོགས་སུ་བྱེད་དེ། ནང་ནས་ལྟ་བ་ལོག་ཚར་ན་ཕྱིའི་དགེ་སྦྱོར་རྒྱ་ཆེན་པོ་གང་བྱས་ནའང་ཐར་པའི་ལམ་དུ་ཡང་དག་པ་འགྲོ་རྒྱུ་མ་རེད། ཐར་པའི་གོ་འཕང་སྒྲུབ་པར་བྱེད་པ་འདི་ལ་མིག་ལོང་བ་ལམ་རྒྱུས་ཡོད་པའི་ལོང་ཁྲིད་ཅིག་ཡོད་ན་ལམ་མ་ནོར་བ་རང་འགྲོ་ས་དེ་ན་འགྲོ་ཡི་རེད་དུས། དེ་ལྟ་བུ་ལོང་ཁྲིད་མེད་པའི་དགེ་བའི་བཤེས་གཉེན་དང་བྲལ་སོང་ན་ཐར་པའི་ལམ་དང་ཐག་མི་ཉེ། ཐར་པའི་ལམ་འདི་རང་གི་རྒྱུད་ལ་འཐོབ་པར་བྱེད་པ་འདི་ཐོས་པ་དང་བསམ་པ་ཡོད་ན། རྒས་འཁོགས་ཤིག་འགྲོ་དགོས་ན་ལག་ཏུ་འཁར་བ་རྒྱུག་པ་ཡོད་ན་དཀའ་ངལ་མེད་པ་འགྲོ་ཐུབ་ཀྱི་རེད་དུས། དེ་ལྟ་བུ་མ་ཡིན་པ་འཁར་བ་ཆག་ཚར་ནས་འགྲོ་མ་ཐུབ་པ་དང་འདྲ་བ་ཡིན། རང་གི་སྤང་བྱ་མི་འདོད་པའི་ཉོན་མོངས་པའི་གཟུང་འཛིན་དེའི་དབང་དུ་ཤོར་བཞག་ན་གཟུང་འཛིན་གྱི་གདོན་གྱིས་བརླམས་སོང་རེད་དུས། ནམ་ཡང་ཁམས་གསུམ་འཁོར་བ་ལས་ཐར་དུས་མེད་དེ་ངན་སོང་གི་གཡང་ས་རྟག་ཏུ་འཕྱོང་འགྲོ་བ་ཡིན། དེ་ལྟ་བུའི་ཉེས་པ་དྲུག་དང་ལྡན་པའི་འགྲོ་བ་འདི་དག་ཐམས་ཅད་ཀྱི་སྤྱོད་ཚུལ་ལ་བསམ་བཞག་ན། དཔེར་ན་སྨྱོན་པ་ལྟ་བུའི་སྤྱོད་པ་རེད་དུས། སྙིང་རྗེས་ཡང་ནས་ཡང་དུ་བཟོད་དཀའ་སྟེ་མཆི་མ་འཁྲུག་ནའང་སེམས་ཅན་གྱི་ལས་ངན་པ་རང་གིས་གྲུབ་པ་དེ་མ་ཟད་བར་དུ་ཐར་པའི་ལམ་དུ་དྲང་བའི་ཐབས་དང་བྲལ་བ་ཡིན། (231) ལོག་པར་མ་སོང་དྲུག་གི་གདམས་པ་ནི། །དཀོན་མཆོག་གསུམ་ལ་ཞབས་ཏོག་མ་གྲུབ་ཀྱང༌། ། སྡིག་པ་མ་སོག་ངན་འགྲོའི་འཇིགས་པ་སོམས། །བླ་མ་མཆོག་ལ་མོས་གུས་མ་གྲུབ་ཀྱང༌། ། སྒྲོ་སྐུར་མ་འདེབས་ལོག་ལྟའི་ཉེས་དམིགས་སོམས། །མཆེད་གྲོགས་རྣམས་ལ་བརྩེ་གདུང་མ་གྲུབ་ཀྱང༌། ། ཕྲག་དོག་མ་བྱེད་དམ་ཉམས་ཉེས་དམིགས་སོམས། །རང་གི་ཕ་ཆོས་གཞུང་བཞིན་མ་གྲུབ་ཀྱང༌། ། ཆོས་མཛད་མ་སྨད་ལས་ངན་ཉེས་དམིགས་སོམས། །འཁྲུལ་སྣང་དངོས་ལ་བདེན་འཛིན་མ་ཞིག་ཀྱང༌། ། རྟག་པར་མ་འཛིན་ཕྱི་ནང་འགྱུར་བ་སོམས། །དངོས་སུ་གཞན་ལ་ཕན་འདོགས་མ་གྲུབ་ཀྱང༌། ། གནོད་པ་མ་སྐྱེལ་ལས་འབྲས་རྟེན་འབྲེལ་སོམས། ། གསུངས་དུས། ད་ལམ་ལོག་པ་ལ་མ་སོང་བའི་གདམས་ངག་དྲུག་ཡོད། གང་རེད་ཟེར་ན། དཀོན་མཆོག་གསུམ་པོ་དེ་ལ་ཡིད་ཆེས་ཀྱི་སྒོ་ནས་དཀོན་མཆོག་གསུམ་ལ་བསྙེན་བཀུར་དང་ཞབས་ཏོག་མ་གྲུབ་ནའང༌། དཀོན་མཆོག་ལ་བསྟེན་ཏེ་ལས་ངན་གྱི་སྡིག་པ་མ་བསག །དཀོན་མཆོག་ལ་ཡིད་མི་ཆེས་པ་དང༌། དཀོན་མཆོག་གི་སྐུ་གསུང་ཐུགས་རྟེན་གཞན་ལ་བཙོང་བ་ལྟ་བུ་ལ་སོགས་པ་བྱས་ན། ངན་འགྲོ་ལ་འགྲོ་བ་མ་གཏོགས་མེད་དུས་ངན་འགྲོའི་འཇིགས་པ་ལ་བསམ་དགོས་པ་ཡིན། བླ་མ་མཆོག་ལ་སངས་རྒྱས་དངོས་མཐོང་གི་མོས་གུས་མེད་ནའང་བླ་མ་ལ་སྒྲོ་སྐུར་གྱི་སྐུར་འདེབས་མང་པོ་མ་བྱེད། ག་རེ་ཟེར་ན། རྒྱུད་ལོག་ལྟས་བྱས་ཚར་ན་སངས་རྒྱས་དངོས་སུ་མཇལ་ནའང་ཆོས་ཀྱིས་འདུལ་དུས་ཡོད་རྒྱུ་མ་རེད་དུས་དེ་ཉེས་དམིགས་བསམ། མཆེད་གྲོགས་རྣམས་ལ་ཕ་མ་བུ་བརྒྱུད་གཅིག་པ་ལྟ་བུ་བརྩེ་གདུང་མེད་ནའང་མཆེད་གྲོགས་ཡོན་ཏན་དང་ལྡན་པ་འབྱོར་བ་ལྡན་པ་ཡིན་ན་ཕྲག་དོག་མ་བྱེད། དམ་ཚིག་ཉམས་སོང་ན་དམྱལ་བ་ལྷུང་བའི་ཉེས་དམིགས་བསམ། རང་གི་ཉམས་སུ་ལེན་རྒྱུ་ཕ་ཆོས་འདི་ཕ་ཆོས་གཞུང་བཞིན་དུ་ཉམས་ལེན་བྱེད་མ་ཐུབ་ནའང༌། གཞན་གྱིས་ཆོས་མཛད་གང་ཟག་ཐམས་ཅད་ལ་སྐྱོན་ནས་བརྗོད་དེ་མ་སྨད་མ་གཏོགས། ཆོས་སྤོང་བའི་ལས་ཟེར། རང་གི་ཆོས་དེ་བཟང་པོ་དང་གཞན་གྱི་ཆོས་དེ་ངན་པ་བྱས་ན་ཆོས་སྤོང་གི་ལས་རེད་དུས་དེ་ཉེས་དམིགས་ལ་བསམ་དགོས་པ་ཡིན། འཁྲུལ་པའི་སྣང་བ་འདི་ཐམས་ཅད་སྒྱུ་མ་དང་རྨི་ལམ་ཡིན་ལྟ་བུ་སྙམ་པའི་བདེན་འཛིན་མ་ཞིག་ནའང༌། འཁྲུལ་སྣང་གི་བྱ་བ་འདི་ལ་རྟག་པ་མ་འཛིན་ཏེ་དགྲ་འདུལ་གཉེན་སྐྱོང་འཇིག་རྟེན་གྱི་བྱ་བ་ལ་མི་ཚེ་རིང་པོ་ལ་བྱེད་ཆེས་ན་ཕྱི་ནང་གི་འགྱུར་ལྡོག་མང་པོ་ལ་བསམ། དངོས་སུ་ལུས་ངག་ཡིད་ཀྱི་སྒོ་ནས་གཞན་སེམས་ཅན་གྱི་དོན་ཕན་ཆེན་པོ་མ་ཐོགས་ནའང་སེམས་ཅན་གཞན་ལ་གནོད་པ་མ་བྱེད་དེ། གང་རེད་ཟེར་ན། ད་ལྟ་སེམས་ཅན་ལ་གནོད་པ་བྱས་ན་མ་འོངས་པ་ལ་རང་ལ་གནོད་ལན་དེ་ཚུར་འཁོར་བའི་རྒྱུ་འབྲས་བརྟེན་པ་ཡིན། (231) ཉན་ན་རིགས་པ་དྲུག་གི་གདམས་ངག་ནི། །ཅུང་ཟད་བྱ་བ་ཆག་པའི་སྡུག་བསྔལ་ལྟོས། ། དགེ་སྦྱོར་ཆག་ལ་སྡུག་བསྔལ་བྱ་བར་རིགས། །དངོས་པོའི་བདེ་འགྱུར་ཆག་པའི་སྡུག་བསྔལ་ལྟོས། ། ཉམས་མྱོང་འཕེལ་ཆག་སྡུག་བསྔལ་བྱ་བར་རིགས། །ཞག་གཅིག་ཟས་སྐོམ་ཆག་པའི་སྡུག་བསྔལ་ལྟོས། ། ཐུན་བཞིའི་དགེ་སྦྱོར་ཆག་ལ་སྡུག་བསྔལ་རིགས། །ཚེ་འདིའི་དགྲ་མགོ་མ་ཐུལ་སྡུག་བསྔལ་ལྟོས། ། ཉོན་མོངས་དགྲ་མགོ་ཤོར་ལ་སྡུག་བསྔལ་རིགས། །འཁྲུལ་བའི་བཟའ་ཚོ་ཤི་བའི་སྡུག་བསྔལ་ལྟོས། ། གཏན་གྲོགས་ཆོས་དང་བྲལ་ལ་སྡུག་བསྔལ་རིགས། །བྱ་བྱེད་ཅུང་ཟད་ཆག་པའི་སྡུག་བསྔལ་ལྟོས། ། དལ་འབྱོར་ཆོས་སྤྱོད་ཆག་ལ་སྡུག་བསྔལ་རིགས། །རིགས་པའི་དོན་ལ་བསམས་ན་ཤིན་ཏུ་དགེ །ཞེས་པ་སྟེ། ཉན་ན་རིགས་པ་དྲུག་གི་གདམས་ངག་རྣམ་པ་དྲུག་ཡོད། གང་རེད་ཟེར་ན། འཇིག་རྟེན་གྱི་བྱ་བ་ས་རྡོ་བརྐོ་རྒྱུ་འདྲ། སྲིད་ཇུས་ཀྱི་བྱ་བ་ཡོད་ན། བྱ་བ་སྣ་གཅིག་ལན་གཅིག་ཆག་སོང་ན། ཨའོ་ངའི་ལས་ཀ་འདི་འཕྲོ་བརླག་རེད་སོང་བསམ་སྡུག་བསྔལ་ཡོད་རྒྱུ་རེད། དེས་རང་གིས་དགེ་སྦྱོར་ཉི་མ་རེ་རེ་ལ་ག་ཚོད་བྱས་སོང་དེ་ཆག་སོང་ན་དེ་ལ་སྡུག་བསྔལ་བྱེད་དང༌། དགེ་སྦྱོར་འདི་ཡང་དག་པ་བརྩོན་ཐུབ་ཀྱི་རེད་དུས་དེ་དགོས་པ་ཡིན། དངོས་པོའི་བདེ་བ་མཐོན་པོ་དམའ་ས་ལ་ལྷུང༌། འདུས་པ་ཐམས་ཅད་བྲལ་སོང་རྒྱུའི་སྡུག་བསྔལ་ལ་བལྟས་ན། རང་གི་སེམས་འདིའི་ཉམས་རྟོགས་ཀྱི་ཉམས་མྱོང་འདི་ཆག་ན་དེའི་སྡུག་བསྔལ་བྱེད་དགོས་མ་གཏོགས། ཉམས་རྟོགས་ཆག་སོང་ན་ཐར་པའི་ལམ་ལ་ཐག་རིང་པོ་འགྲོ་བ་ཡིན། ཞག་མ་གཅིག་ལ་ཟས་སྐོམ་མ་ཟོས་བསྡད་བཞག་ན་བཀྲེས་སྐོམ་སྡུག་བསྔལ་མི་བཟད་པ་ཞིག་འོང་རྒྱུ་རེད། དེ་བས་ཀྱང་ཐུན་བཞིའི་དགེ་སྦྱོར་ཆག་སོང་ན་སྐྱེ་བ་གཏན་གྱི་འདུན་མ་ཆག་དུས་སྡུག་བསྔལ་དེ་ལ་དགོས། ཚེ་འདིའི་དགྲ་མགོ་རང་ལ་གནོད་པར་བྱེད་པའི་དགྲ་བོ་འདི་མར་ཟིལ་གྱིས་གནོན་མ་ཐུབ་ན་ཕོ་སྐྱེས་པ་མ་རེད་ཟེར་ཐམས་ཅད་ཀྱིས་སྡུག་བསྔལ་བྱེད་རྒྱུ་རེད། དེ་མ་བྱེད། ཉོན་མོངས་དུག་ལྔའི་དགྲ་མགོ་འདི་ཡན་པ་ཤོར་མ་ཞུགས་པ། ཤོར་ཐལ་ནའང་ཉོན་མོངས་དགྲ་བོ་ངས་ཤོར་བཞག་ཐལ་བསམ་སྟེ་སྡུག་བསྔལ་བྱ་བ་རིགས་དགོས་པ་ཡིན། འཁྲུལ་པའི་བཟའ་ཚོ་ཐམས་ཅད་ད་ལྟ་དགའ་མོ་གྲུང་པོ་འདྲ་བྱས་འདུག་ཡོད་ནའང་ཅུང་ཟད་ཙམ་ནས་ཤིང་ཁའི་བྱེའུ་ཆུང་བཞིན་དུ་སྐྱེ་ཤིའི་སྡུག་བསྔལ་རེད་འགྲོ་རྒྱུ་རེད་དུས་དེ་ལྟ་བུ་ལ་སྡུག་བསྔལ་བྱེད་མ་དགོས་ས་འདི་མ་བྱས་པ། གཏན་གྱི་གྲོགས་དམ་པའི་ཆོས་དང་བྲལ་ན་སྡུག་བསྔལ་བྱ་བ་རིགས་པ་ཡིན། ལུས་ངག་ཡིད་གསུམ་གྱིས་བྱ་བ་ཅུང་ཟད་བྱེད་རྒྱུ་མ་རེད་ན་སེམས་ཁྲལ་བྱེད་པའི་སྡུག་བསྔལ་ལ་བལྟས་ཏེ། དལ་འབྱོར་གྱི་མི་ལུས་ཐོབ་བཞིན་དུ་ཆོས་སྤྱོད་ཀྱི་བྱ་བ་གང་ཡང་མི་བྱེད་ཆག་པ་སྡུག་བསྔལ་རིགས། དེ་རིགས་པ་དོན་དྲུག་པོ་ལ་བསམ་ན་མྱུར་དུ་ཐར་པའི་ལམ་ཐོབ་པས་ཤིན་ཏུ་དགེ་བ་ཡིན། (233) ཚུལ་བཞིན་བསྒྲུབ་པའི་བོར་བ་རྣམ་དྲུག་ནི། །འཁོར་བའི་འདམ་རྫབ་འཇིག་རྟེན་བྱ་བ་བོར། ། བྱུར་གྱི་གདོས་ཐག་ཁྱིམ་ཐབ་བུ་ཚ་བོར། །བྱིས་པའི་རྩེད་མོ་འཁྲུལ་སྣང་བདེན་ཞེན་བོར། ། མགོ་སྐོར་སླུ་བྲིད་འདོད་ཡོན་ལོངས་སྤྱོད་བོར། །བདུད་ཀྱི་ཞགས་པ་གཞན་གྱི་བཀུར་གནས་བོར། ། ཕ་མེས་ཕུང་སྲི་མ་རིག་གཟུང་འཛིན་བོར། །དེ་ལྟར་བྱས་ན་འཁོར་བའི་གནས་ལས་ཐར། ། ཞེས་པ་ཚུལ་བཞིན་དུ་བསྒྲུབ་སྟེ་ཕ་བློས་བཏང་སྟེ་བོར་དགོས་པའི་གདམས་ངག་དྲུག་ཡོད། གང་རེད་ཟེར་ན། ཁམས་གསུམ་འཁོར་བའི་འདམ་རྫབ་ནང་བྱིང་སོང་ན་གཏན་དུ་ཐར་པ་འཐོབ་རྒྱུ་མ་རེད་དུས་འཇིག་རྟེན་གྱི་བྱ་བ་ཐམས་ཅད་ཕར་བོར་དགོས། ཉེས་པ་མང་པོ་བྱུར་བྱས་མྱོང་བའི་རྒྱུ་སྐལ་ལ་དེ་གང་རེད་ཟེར་ན། རང་གི་ཕ་མ་དང་བུ་ཚ་མང་པོ་ཁྱིམ་ཐབ་སྐྱེ་དམན་ལ་སོགས་པ་ཡོད་ན་དེ་གདོས་ཐག་གིས་དམ་པའི་ཆོས་བསྒྲུབ་རྒྱུ་མ་རེད་དུས་དེ་གཅད་དེ་བོར་དགོས། བྱིས་པ་སོ་སོ་སྐྱེ་བོ་རྣམས་ཀྱིས་ཆགས་སྡང་གི་བྱ་བ་གང་བྱས་ན། བྱིས་པ་ཆུང་ངུ་རྣམས་ཀྱིས་རྩེད་མོ་རྩེ་བ་དང་གཅིག་པ་རེད་དུས་དེ་འཁྲུལ་སྣང་ཐམས་ཅད་ལ་བདེན་ཞེན་བོར་དགོས། མི་གཞན་གྱི་མགོ་སྐོར་བྱེད་པ་དང༌། ཡོན་ཏན་མེད་ན་ཡོད་མདོག །སྐྱོན་ཡོད་ན་མེད་མདོག་བྱས་སླུ་བྲིད་འདིས་འདོད་ཡོན་ལ་རྨོངས་ཀྱི་རེད་དུས་འདོད་ཡོན་གྱི་འཆིང་ཐག་འདི་ཉིད་བོར། ཚེ་འདི་ལ་ཞེན་ཆགས་ཆེ་བ་དང༌། ཐར་པ་ལ་ཕྱི་བཤོལ་བྱེད་པའི་བདུད་ཀྱི་ཞགས་པ་ནི། གཞན་རྣམས་ཀྱི་བཀུར་སྟི་རིམ་གྲོ་ཆེན་པོ་འབྱུང་ན་དཀོར་དང་ལོག་འཚོའི་གནས་སུ་འགྱུར་བ་ཡིན་པས་ན་བོར། ཕ་མེས་ཕུང་སྲི་འདྲ་འདི་གང་རེད་ཟེར་ན། ཉོན་མོངས་མ་རིག་པ་འདི་རེད། ཉོན་མོངས་མ་རིག་པའི་གཟུང་འཛིན་རྩད་ནས་ཆོད་བཞག་དང༌། ཕུང་སྲི་རྩད་ནས་ཆོད་འགྲོ་རྒྱུ་རེད། དེ་ལྟར་བྱས་ན་འཁོར་བའི་གནས་ལས་ཐར། (234) གདམས་པའི་གནད་དྲུག་ཆིངས་སུ་བསྟན་པ་ནི། །ཐུག་ཕྲད་ཀུན་གྲོལ་མ་ཤེས་སྣང་བའི་རྟོག་མི་ཆོམས། ། ཅེར་མཐོང་ཅེར་གྲོལ་མ་ཤེས་གཉིས་འཛིན་རྩད་མི་ཆོད། །ཉམས་མྱོང་གཏིང་གསལ་མ་ཤེས་མི་རྟོག་ལྟེང་པོར་འཆོར། ། གཉིས་སྣང་འཁྲུལ་པར་མ་གོ་ཞེན་ཆགས་འཁྲིས་མི་ཆོད། །ཚེ་ལ་ལོང་མེད་མ་ཤེས་དགེ་སྦྱོར་ཐང་ལྷོད་འཆོར། ། རིག་པའི་རྩལ་ཁ་མ་འབྱོངས་འགྲོ་དྲུག་གཡང་མི་ཆོད། །དེ་དག་གནད་ལ་ལེགས་པར་བསླབ་པ་གཅེས། ། ཞེས་པ་སྟེ། གདམས་ངག་གི་གནད་རྣམ་པ་དྲུག་ཡོད། དེ་དྲུག་གི་ཆིངས་འདི་གང་རེད་ཟེར་ན། ཉོན་མོངས་ཚུར་ལ་སྐྱེས་པ་དང་གཉེན་པོས་ཕར་འཇོམས་པའི་ཐུག་ཕྲད་ཀྱི་གཉེན་པོ་དགོས་རྒྱུ་རེད། དེ་མ་ཤེས་ན་རྣམ་རྟོག་གི་དགྲ་བོ་ཆོམས་ཏེ་ཟིལ་གྱིས་གནོན་པ་མི་ཐུབ། རྣམ་རྟོག་ཁོ་རང་གི་ངོ་བོ་ལ་ཅེར་གྱིས་བལྟས་ན་རང་ཤུགས་ཀྱིས་གྲོལ་འགྲོ་བ་རང་ཤར་གྲོལ་བ་ཡིན་པས། དེ་གྲོལ་བའི་གནད་འདི་མ་ཤེས་ནས་བཟུང་སྟེ་གཟུང་འཛིན་གཉིས་སྣང་གི་འཁྲུལ་པ་འདི་རྩད་ནས་མི་ཆོད། རིག་པའི་དོན་ཉམས་སུ་མྱོང་འོང་ན་ཆོས་ཉིད་འོད་གསལ་བའི་དགོངས་པ་གཏིང་ནས་གསལ་བ་རེད་མ་གཏོགས། གཏིང་ནས་ཞི་གནས་འཐིབས་པོ་ལྟ་བུ་མ་རེད་དུས། དེ་མ་ཤེས་ན་ཞི་གནས་ཀྱི་ཉམས་མི་རྟོག་ལྟེང་པོ་ལ་འཆོར་ཏེ་གོལ་ས་ལ་འགྲོ་བ་ཡིན། གཟུང་འཛིན་གཉིས་སྣང་གི་འཛིན་པ་འདི་དག་ཐམས་ཅད་འཁྲུལ་པ་ཡིན་པ་མ་བཞག་ནས། སླར་ཡང་འཇིག་རྟེན་ཚེ་འདིའི་བྱ་བ་དང༌། འཇིག་རྟེན་ཆོས་བརྒྱད་ཀྱི་ཞེན་ཆགས་ཀྱི་འཁྲིས་མི་ཆོད་དེ་འཆིང་བ་ཡིན། མི་ཚེ་ལ་མི་རྟག་པའི་རྒྱུད་ཀྱིས་བསྐུལ་མ་བཏབ་སྟེ་ལོང་མེད་དུ་མ་ཤེས་ནས་བཟུང་སྟེ། དགེ་སྦྱོར་སྐབས་རེས་ཡོད་མཁན་འདྲ། སྐབས་རེས་མེད་མཁན་འདྲ་དེ་འདྲ་འབྱུང་རྒྱུ་ཡིན། རིག་པའི་རྩལ་ཁ་རྒྱས་མ་ཐུབ་ནས་བཟུང་སྟེ་འགྲོ་བ་དྲུག་ཏུ་སྐྱེ་བའི་གཡང་ས་མི་ཆོད་པ་ཡིན། དེ་དག་གནད་ལ་ལེགས་པར་བསླབ་པ་གཅེས། (235) མཐར་ཐུག་དྲུག་གིས་གནད་འགག་བསྡམ་པ་ནི། །སྡུག་པའི་མཐར་ཐུག་ཡིན་གྱིས་གཞན་གྱི་མགོ་དཔོན་བོར། ། སྐྱིད་པའི་མཐར་ཐུག་ཡིན་གྱིས་བྱ་བ་ཐེངས་པར་གྱིས། །ཕུང་བའི་མཐར་ཐུག་ཡིན་གྱིས་མི་དགེའི་སྤྱོད་པ་སྤངས། ། འཚེངས་པའི་མཐར་ཐུག་ཡིན་གྱིས་དགེ་ལ་སྤྱོད་པ་བསྒྲུབས། །བཟང་པོའི་མཐར་ཐུག་ཡིན་གྱིས་འཇིག་རྟེན་རྒྱབ་ཏུ་བོར། ། ངན་པའི་མཐར་ཐུག་ཡིན་གྱིས་ཆོས་ལས་ལྡོག་པ་ཞོག །དེ་ལྟར་བྱས་ན་ཡང་རབ་དམ་པའི་རྩེ། ། ཟེར་བ། མན་ངག་མཐར་ཐུག་གི་གནད་འགག་དྲུག་ཡོད། གང་རེད་ཟེར་ན། རང་གི་སྡུག་བསྔལ་འབྱུང་བྱེད་ཐམས་ཅད་ཀྱི་མཐར་ཐུག་འདྲ་ཞིག་གང་རེད་ཟེར་ན། མི་གཞན་ལ་མགོ་སྐོར་འདྲ་བུ་བྱས་བཞག་ན་དེ་དང༌། མི་མང་པོའི་དཔོན་པོ་བྱས་ན། གང་ལ་དབང་ཡོད་དེ་ལ་སྡིག་པ་ཡོད། །ཟེར་མཁན་འདི་རེད། དེ་མི་དགོས་འདུག་དེ་ཚུར་བོར་ཤོག་ཟེར། སྐྱིད་ཀྱི་མཐར་ཐུག་ཡིན་ན་ཚེ་འདིའི་བྱ་བ་ཐམས་ཅད་བློས་བཏང་ཚར་ན། མི་སྒྲུབ་པ་དང་རེ་དོགས་མང་པོ་ཡོད་རྒྱུ་མ་རེད་དུས་དེ་ཕྱིར་ན་ཚེ་འདིའི་བྱ་བ་བློས་གཏོང་བར་གྱིས། ཕུང་བའི་མཐར་ཐུག་འདི་གང་རེད་ཟེར་ན། མི་དགེ་སྡིག་པ་བྱེད་བསྡད་ན་རང་གིས་རང་ཕུང་དུས་ཚེ་རབས་གཏན་ནས་ངན་སོང་ལས་མི་ཐར་བ་འགྱུར་རྒྱུ་རེད། དེ་མི་དགེ་སྡིག་པ་སྤྱོད་པ་འདི་སྤོངས་ཤོག །ལྟ་སྒོམ་སྤྱོད་གསུམ་གྱི་དགེ་སྦྱོར་ཡང་དག་པ་ཞིག་བྱས་ནས་ཚེ་འདི་དང་གཏན་དུ་བདེ་ནས་བདེ་བ་ལ་འགྲོ། སེམས་འཚེང་བྱེད་ཀྱི་མཐར་ཐུག་ཡིན། ལུས་ངག་ཡིད་གསུམ་གྱི་དགེ་བ་སྤྱོད་པ་ལ་ལྟོས། བཟང་པོའི་མཐར་ཐུག་ཡིན་པས་འཇིག་རྟེན་གྱི་བྱ་བ་ཐམས་ཅད་རྒྱབ་ཏུ་བོར་ཏེ་ཆོས་ཁོ་ན་སྤྱོད་ན། ཡོན་ཏན་བཟང་པོ་ཐམས་ཅད་རང་ཤུགས་ཀྱིས་འགྲོ་འོང་རྒྱུ་རེད། དེ་ཕྱིར་ན་འཇིག་རྟེན་གྱི་བྱ་བ་རྒྱབ་ཏུ་བོར། ངན་པའི་མཐར་ཐུག་ཡིན་ན་དམ་པའི་ཆོས་སྒྲུབ་མདོག་ཁ་བོ་བྱས། དེ་ལས་ཕྱི་བཤོལ་བརྒྱག་འོང་ན། སྡོམ་པ་ཉམས་ཤིང་དམ་ཚིག་རལ་བ་ཟེར་རྒྱུ་དེ་རེད་དུས་ཆོས་ལས་ལྡོག་པ་དགོས། དེ་ལྟར་བྱས་ན་ཡང་རབ་དམ་པའི་རྩེ། (236) སྤང་བ་དྲུག་གིས་རང་རྒྱུད་གདུལ་བ་ནི། །མི་གཙང་གཅིན་རྟུག་ཡིན་གྱིས་ཟས་ཀྱི་སྲེད་པ་ཆོད། ། སྙན་གྲགས་བྲག་ཅ་ཡིན་གྱིས་འཇིག་རྟེན་གྲགས་པ་སྤང༌། །འཁྲུལ་སྣང་དགྲ་རུ་ལྡང་གིས་ཆགས་སྡང་འདུན་མ་སྤང༌། ། དུག་ལྔའི་མཚོན་ཆ་འཛུགས་ཀྱིས་གཟུང་འཛིན་ང་བདག་སྤང༌། །ཆེ་བཙན་ལྷ་ཆོས་འཆོར་གྱིས་མི་ཆེན་ལད་མོ་སྤང༌། ། སྡིག་འཕེལ་དགེ་སྦྱོར་ཆག་གིས་ནོར་རྫས་གསོག་བྲུན་སྤང༌། །དེ་ལྟར་བྱས་ན་སྒྲུབ་པ་འཕེལ་བར་མཆི། ། ཞེས་པ་སྟེ། སྤང་དགོས་རྒྱུ་དྲུག་ཡོད། གང་རེད་ཟེར་ན། ཁ་ཟས་མང་པོ་ཟོས་ན་མི་གཙང་བ་རྒྱ་ཆེ་རྫས་མ་གཏོགས་རྒྱུ་གང་ཡང་ཡོད་མ་རེད་དུས། ཁ་ཟས་ལ་སྲེད་པ་འདི་སྤོངས་ཤོག །སྙན་གྲགས་འདི་ཐམས་ཅད་བྲག་རིའི་དྲུང་ན་སྐྱེས་བུ་ངག་གི་བྲག་ཅ་ལྟ་བུ་ཡིན། ཕན་པ་གང་ཡང་མེད་པས་འཇིག་རྟེན་གྱི་སྙན་གྲགས་འདི་སྤོངས་ཤོག །འཁྲུལ་སྣང་འདི་ཐམས་ཅད་ལ་བདེན་པར་བཟུང་ན་དགྲ་རུ་ལྡང་སྟེ་རང་གི་རྒྱུད་དུ་ཆགས་སྡང་འདི་གོང་ནས་གོང་དུ་འཕེལ་འགྲོ་བ་ཡིན་པས་ན། གཉེན་ལ་ཆགས། དགྲ་ལ་སྡང་བའི་འདུན་མ་འདི་ཕར་སྤོངས་ཤོག །དུག་ལྔའི་མཚོན་ཆ་འདི་རང་ལ་ཟུག་ན་ཐར་པའི་སྲོག་རྩ་གཅོད་འོང་རྒྱུ་རེད། དེ་ཕྱིར་ན་གཟུང་འཛིན་གྱི་ང་བདག་འདི་རྩད་ནས་སྤོངས་ཤོག །མི་ཆེན་པོ་ཡིན་པ་བཙན་པོ་བྱས་པ་ལས་ཀ་མང་པོ་བྱས་ན་དམ་པའི་ལྷ་ཆོས་འཆོར་དུས་ཆོས་སྒྲུབ་ལོང་མེད་པས་མི་ཆེན་གྱི་ལད་མོ་འདི་ཉིད་སྤོངས། སྡིག་པ་འཕེལ་དགེ་སྦྱོར་ཆག་བྱེད་ཀྱི་རྒྱུ་རྩ་བ་འདྲ་འདི་གང་ཡིན་ཟེར་ན། ནོར་མང་པོ་ཞིག་ཨེ་གསོག་བསམ་རྒྱུའི་གསོག་བྲུན་བྱས་ན་དེས་འཕེལ་གྱི་རེད་དུས། དེ་རྩད་ནས་སྤངས་ཏེ་དེ་ལྟར་བྱས་ན་དམ་པའི་ཆོས་སྒྲུབ་པ་རྣམ་པར་དག་པ་ཞིག་འཕེལ་བ་ཡིན། (237) ཆོས་ཉིད་དོན་དང་མཇལ་བའི་ཆོས་དྲུག་ནི། །ཅེར་མཐོང་ངོ་ཤེས་ཉམས་མྱོང་གཏིང་ནས་སད། ། ཉམས་ཞེན་རང་ལོག་སྣང་བ་རྗེས་མེད་སངས། །འཇིག་རྟེན་རྟོག་བྲལ་ཡེ་ཤེས་ཟང་ཐལ་ཤར། ། འདི་དྲུག་སུ་ལྡན་ཆོས་ཉིད་ཉམས་སུ་མྱོང༌། ། ཞེས་པ་སྟེ། ཆོས་ཉིད་ཀྱི་དོན་དང་མཇལ་ན་མཇལ་བའི་དྲོད་རྟགས་དྲུག་ཡོད་དེ། གང་རེད་ཟེར་ན། རིག་པ་ཅེར་མཐོང་གི་ངོ་བོ་རང་བཞིན་ངོ་ཤེས་ན་ལྟ་བ་ངོ་འཕྲོད་པ་ཡིན། ངོ་ཤེས་འདི་ཉིད་ཉམས་མྱོང་གཏིང་ནས་སྐྱེ་འོང་ན་དེ་ཐེ་ཚོམ་དང་ཡིད་གཉིས་ཀྱི་སྒྲོག་ལས་བྲལ་བ་ཡིན། ཉམས་བཟང་ངན་ཅི་ཤར་ན་དེ་ལ་ཞེན་པ་མེད་པ་བྱས་ན་བར་ཆད་ཀྱི་བདུད་འདི་རང་བཞིན་གྱིས་གྲོལ་འགྲོ། དེ་ནས་འཇིག་རྟེན་གྱི་སྣང་བ་འདི་ཐམས་ཅད་བྱ་ལམ་རྗེས་མེད་ལྟ་བུ་བཟང་ངན་འཛིན་པ་མེད་པ་སངས་སོང་ན་གུ་ཡངས་བློ་བདེ། འཇིག་རྟེན་གྱི་ཆོས་བརྒྱད་སྒྲུབ་པའི་འཛིན་རྟོག་འདི་བྲལ་ན་ཡེ་ཤེས་ཟང་ཐལ་གྱིས་རང་གི་རྒྱུད་ལ་རང་ཤུགས་ཤར་བ་ཡིན། འདི་དྲུག་སུ་དང་ལྡན་ན་ཆོས་ཉིད་ཉམས་སུ་མྱོང༌། (238) འདུ་ཤེས་དྲུག་གི་གདམས་པ་བསྟན་པ་ནི། །དུས་གསུམ་ཐུན་ཕྱེ་མི་རྟག་འདུ་ཤེས་སྒོམས། ། གཉེན་དང་མཛའ་བཤེས་འགྲོན་པོའི་འདུ་ཤེས་སྒོམས། །གར་འདུག་གནས་ལ་འགྲོན་ཁང་འདུ་ཤེས་སྒོམས། ། ཟས་ནོར་ལོངས་སྤྱོད་རྩེད་མོའི་འདུ་ཤེས་སྒོམས། །བྱ་བ་གང་བྱེད་རྨི་ལམ་འདུ་ཤེས་སྒོམས། ། ཉེ་རིང་གར་འགྲོ་འཆི་བའི་འདུ་ཤེས་སྒོམས། །དེ་དག་ལྡན་ན་འཁོར་བའི་གནས་ལས་ཐར། ། ཞེས་པ་སྟེ། ཆོས་པ་རྣམས་ཀྱི་རྒྱུད་ལ་བསྟེན་རྒྱུའི་འདུ་ཤེས་དྲུག་ཡོད། གང་རེད་ཟེར་ན། དུས་གསུམ་དུ་ཐུན་དང་ཐུན་མཚམས་སུ་དབྱེ་བ་ཡོད་པ་བྱེད་པ་དང༌། ཐུན་ཐུན་མཚམས་དབྱེ་ན་དགེ་སྦྱོར་འཕེལ་ཆེ་བ་དང༌། དུས་རྟག་ཏུ་མི་རྟག་པའི་འདུ་ཤེས་འདི་ཡང་ནས་ཡང་དུ་བསྒོམ་ན་ཆོས་ལ་བརྟན་པ་འོང༌། གཉེན་དང་མཛའ་བཤེས་ཐམས་ཅད་ད་ལྟ་ལྷན་ཅིག་ཏུ་ཡོད་ན་ཡུན་རིང་པོ་འབྲལ་འགྲོ་རྒྱུ་རེད་དུས། འགྲོན་པོ་ལྟ་བུའི་འདུ་ཤེས་བྱེད་པ་མ་གཏོགས་ཚེ་གཅིག་ལ་མཉམ་འདུག་བྱེད་པའི་འདུ་ཤེས་སྤོངས། གར་འདུག་གི་གནས་ཐམས་ཅད་འདི་ཉིད་འགྲོན་ཁང་ཡིན་ན་འགྲོན་ཁང་འདི་ད་ལྟ་བེད་སྤྱད་ཤོག་མ་གཏོགས། ཡུན་རིང་པོ་འདི་འཛིན་སྐྱོང་བྱེད་རྒྱུ་མ་རེད་དུས་དེ་ལྟ་བུ་འདུ་ཤེས་སྒོམས། ཟས་དང་ནོར་དང་ལོངས་སྤྱོད་ཡོད་ནའང་བྱིས་པས་རྩེད་མོ་རྩེ་ན་དེ་ལ་གཏད་སོ་ཡོད་རྒྱུ་མ་རེད་དུས། དཔེ་དེ་ལྟ་བུ་ཟས་ནོར་ལ་བལྟས་ནས་མི་རྟག་སྒྱུ་མ་ལྟ་བུ་འདུ་ཤེས་སྒོམས། བྱ་བ་གང་བྱས་ན་རྨི་ལམ་དང་སྒྱུ་མ་ལྟ་བུའི་འདུ་ཤེས་མ་གཏོགས་གཅེས་འཛིན་བྱས་ནས་མ་འདུག །ཉེ་བ་དང་རིང་བ་གར་འགྲོ་ན་ཐག་རིང་ས་ཞིག་ལ་སོང་ན། ཉེ་ས་ཞིག་ལ་སོང་ན་འཆི་བའི་རྒྱུ་ལས་མ་འདས་པས་ན། དེ་ལྟ་བུའི་འདུ་ཤེས་སྒོམས་ཤིག་དང་འདུ་ཤེས་དྲུག་པོ་དེ་དག་དང་ལྡན་ན་འཁོར་བ་སྡུག་བསྔལ་བའི་གནས་ལས་མྱུར་དུ་ཐར་བར་འགྱུར་རོ། ། (239) གཅེས་པ་དྲུག་གི་གདམས་ངག་བསྟན་པ་ནི། །སེམས་ཉིད་དོན་མཐོང་རྟོགས་པའི་རང་ཉམས་གཅེས། ། གདམས་ངག་མཚང་ཤེས་གོ་བའི་ཤེས་རབ་གཅེས། །དཀའ་བའི་གནད་ཁྲོལ་གྲུབ་མཐའི་དོན་མཐོང་གཅེས། ། གོ་ཆ་ཐུབ་པའི་ཚུལ་ཁྲིམས་རྣམ་དག་གཅེས། །འཁྲུལ་བ་ཆོད་པའི་ཤེས་རབ་དྲི་མེད་གཅེས། ། ཆེད་འཛིན་གྲོལ་བའི་སྤྱོད་པ་གཏད་མེད་གཅེས། ། གསུངས། ད་གཅེས་པ་གདམས་ངག་དྲུག་གིས་བསྟན་པ་འདི། སེམས་ཉིད་ཀྱི་དོན་མཐོང་ནའང་སེམས་མཐོང་བ་ལ་མ་རྩ་སེམས་ངོ་འཕྲོད་པ་དང༌། རིག་པ་ངོ་འཕྲོད་པ། ངོ་འཕྲོད་པ་ལའང་གོ་མྱོང་རྟོགས་གསུམ་རིགས་མང་པོ་ཡོད་རེད་དུས། ད་དེ་ནང་ནས་རྟོགས་པས་ངོ་འཕྲོད་པ་འདི་གལ་ཆེ་གསུངས་ཡིན་ས་རེད༌། གདམས་ངག་མཚང་ཤེས་གོ་བའི་ཤེས་རབ་གཅེས། །གསུངས་དུས་གདམས་ངག་གི་ནང་ནས་ཀྱང་རང་གི་མཚང་ལ་གང་འདི་འཕོག་ཆེ་བའི་གདམས་ངག་འདི་ཉམས་སུ་ལེན་ན་རང་གི་མཚང་ངམ་སྐྱོན་འདི་ཕར་མེད་པ་བྱས་དེ་འདྲ་བ་མ་གཏོགས། དཔེ་བཤད་ཤ་སྟག་བཤད་བསྡད་ན་ཕན་པ་མེད་དུས་དེ་གཅེས་གསུངས་ཡིན་ས་རེད། ལྟ་སྒོམ་སྤྱོད་གསུམ་གྱི་ལྟ་བའི་གནད་ཐམས་ཅད་ཁྲོལ་བར་བྱེད་པ་དེ་ལ་གྲུབ་མཐའ་གོང་མ་འོག་མ་ཐམས་ཅད་ཀྱི་ལྟ་བ་འདི་ཡང་དག་པ་ཤེས་ན། དཔེར་ན་ཉན་ཐོས་ལྟ་བུའི་ལྟ་བ་ཡིན་ན་རང་དོན་ཡིད་བྱེད་ཀྱི་ཞེན་པ་ཞིག་ཡོད་རེད། འཇིག་རྟེན་གྱི་ལྟ་བ་ཡིན་ན་ཆོས་བརྒྱད་ཀྱི་ཞེན་པ་ཞིག་ཡོད་རེད། བྱང་ཆུབ་སེམས་དཔའི་ལྟ་བ་ཡིན་ན་བདག་གཅེས་འཛིན་གྱི་དགྲ་བོ་དེ་ཤན་མ་ཞུགས་པ་དང༌། དེ་ནས་དབུ་མ་ཡིན་ནའང་རང་རྒྱུད་ཐལ་འགྱུར་མང་པོ་ཞིག་བཤད་བསྡད་དུས། དེ་ལ་སྐྱོན་འདི་གང་འདྲའི་རེད། ཡོན་ཏན་འདི་གང་འདྲའི་རེད། དེ་ནས་མ་ཧཱ། ཨ་ནུ། ཨ་ཏིའི་ནང་ལ་དེ་བཤད་འོང་དུས་ལྟ་བའི་སྐྱོན་ཐམས་ཅད་འདི་ཕར་བསལ། ཡོན་ཏན་ཐམས་ཅད་དང་ལེན་བྱས་ན། སྔ་མ་དཔེར་ན་མི་ཕམ་རིན་པོ་ཆེ་དང་ཀུན་མཁྱེན་ཀློང་ཆེན་རབ་འབྱམས་ཀྱིས་ལྟ་བ་གྲུབ་མཐའ་ལ་དགག་པ་ཡོད་རྒྱུ་དེ། གྲུབ་མཐའ་སོ་སོའི་ལྟ་བ་ལ་སངས་རྒྱས་ཀྱི་དགོངས་པ་དང་མི་མཐུན་པའི་སྐྱོན་འདི་ཕར་བསལ། ཡོན་ཏན་ཡོད་པ་འདི་ཡ་བསྔགས་བརྗོད་བྱེད་འོང་དུས། དཔེར་ན་གསེར་འདི་ག་ཚོད་བརྡུང་ཐུབ་ན་ཡག་ཏུ་འགྲོ་བ་ལྟར་དུ་དེ་འདྲ་ཡིན། དེང་སང་གི་རྩོད་པ་འདི་ནི་རང་གི་ཆོས་ལུགས་ལེགས་པ་ཡིན། གཞན་གྱི་ཆོས་ལུགས་ལ་སྡང་བ་བྱས་ནས་སྡེར་མོས་འཁྲུག་འཛིང་བྱས་པ་ལྟར་དེས་གཅེས་གནད་ཁྲོལ་གྱི་མ་རེད། གོ་ཆ་ཐུབ་པའི་ཚུལ་ཁྲིམས་རྣམ་དག་གཅེས། །གསུངས་དུས། ཚུལ་ཁྲིམས་རྣམ་པར་དག་པ་དེའང་ངོ་ལྐོག་མེད་པ་ཞིག་དགོས་ཀྱི་རེད་མ་གཏོགས། མིས་མཐོང་ས་རེད། དགེ་འདུན་གྱི་སྒྲིག་ལམ་ཡོད་ས་ཡག་པོ་འདྲ་བྱས། ལྐོག་ནས་ཉོན་མོངས་པ་རང་དགར་བྱེད་བསྡད་ན་ཚུལ་ཁྲིམས་རྣམ་དག་མེད་གསུངས། དེ་ནས་འཁྲུལ་པའི་ཞེན་པ་དེ་དག་ཆོད་པ་འདི་ལ་ཐོས་བསམ་སྒོམ་གསུམ་གྱི་ཤེས་རབ་དྲི་མ་མེད་པ་ཞིག་རྒྱུད་ལ་ཡོད་ན། དེ་ནས་འཁྲུལ་པ་རྩད་ནས་ཆོད་ཐུབ་རྒྱུ་མ་གཏོགས། དེ་མེད་ན་ངས་ལྟ་བ་རྟོགས་བསྡད་ཡོད། ཉམས་ལེན་བྱས་བཞག་ཡོད། གསང་སྔགས་ཡིན་བསམ་ཞེན་པ་ཆེན་པོ་བྱས་ནའང་ཕན་མི་ཐོགས་ལེ་ཡིན་ས་རེད། ཆེད་འཛིན་གྲོལ་བའི་སྤྱོད་པ་གཏད་མེད་གཅེས། །ཟེར་ནས་སྤྱོད་པ་གཏད་མེད་རང་གྲོལ་ཟེར་མཁན་འདི། རང་གི་རྒྱུད་ཚོད་ལ་དཔག་སྟེ་ལྟ་སྒོམ་སྤྱོད་པ་ལ་བོགས་ག་ཚོད་ཐོན་པའི་སྤྱོད་པ་འདི་དང་ལེན་བྱས་ན་ཡག་པོ་ཡིན་ས་རེད་མ་གཏོགས། དེ་མིན་མི་ཕན་ལེ་ཡིན་ས་རེད༌། 